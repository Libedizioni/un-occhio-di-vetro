#Introduzione { .hidden }

<div class="table">
<div class="middle">

<p class="alignright"> *Alle mie amiche.*</p>

<br/>

<p class="alignright"> *E a M., per noi.*</p>

</div>
</div>

\newpage
<div class="breakpage"></div>

<div class="condensed">

*L’occhio non è un minatore, dice Virginia Woolf,*

*né un sommozzatore, e nemmeno qualcuno che cerca un tesoro nascosto.*

*L’occhio galleggia dolcemente in balia del fiume.*

<p class="alignright"> <span style="font-variant:small-caps;">Marguerite Yourcenar</span></p>

<br/>

*Colui che può dire quanto ama*

*non ama molto.*

<p class="alignright"> <span style="font-variant:small-caps;">Petrarca</span></p>

<br/>

*E se tutti fossimo dei creatori di finzioni? E se tutti*

*ci inventassimo la storia della nostra vita? (…)*

*Pensavo che la storia della nostra vita fosse nostra, per costruirla*

*come vogliamo, all’interno dei limiti posti dal mondo reale,*

*o anche contro di essi...*

<p class="alignright"> <span style="font-variant:small-caps;">J.M. Coetzee</span></p>

</div>

#Preliminari { .hidden }

<p class="aligncenter">**PRELIMINARI**</p>

<br/>

<br/>

<p class="linepull"> Ho perso un occhio, quello sinistro, quando avevo tredici anni.</p>

Mia madre è morta di cancro alle ovaie, in tre mesi e mezzo, quando avevo trentotto anni.

Qualche anno fa mi sono separata. Sarebbe esagerato dire che è stata la letteratura la causa dell'allontanamento di mio marito, anche se è risaputo che agli uomini, di solito, non piacciono le donne che scrivono libri. È ciò che dice Marguerite Duras nella sua opera *Scrivere.* Ma non è così: mio marito mi ha amata per molti anni, come io ho amato lui e abbiamo vissuto l’uno per l’altra. Tuttavia, a un certo punto, abbiamo iniziato a non ricevere più quel che ci aspettavamo dall’altro e una mareggiata nascosta ha fatto traballare la nostra barca. A quel punto sì, l'altro amore, quello per la scrittura, si è interposto fra di noi.

Poco dopo quel naufragio, ho avuto un’altra storia d’amore. Avevo trovato rifugio in altre braccia perché una mammografia aveva evidenziato un paio di macchie e perché le attenzioni che quell'uomo mi riservava (una gentilezza che all'inizio ho scambiato per amore) mi facevano sentire speciale. Ero spinta dal desiderio di calmare la paura, dall'impazienza di attenuare la delusione, dalla sfida di controllare la rabbia e dall'urgenza di sovvertire le regole. Ero spinta anche dall'amore, perché spesso mi innamoro dei miei sogni: ho la sete delle farfalle, non so se si capisce cosa voglio dire. Per ora le macchie ai seni sono ferme. Nemmeno la relazione fra me è quell'uomo è andata avanti.

Quasi un anno fa, mi sono licenziata dal lavoro. Ormai non era più il mio posto. Per la prima volta sono una scrittrice a tempo pieno. Mi guadagno da vivere scrivendo anche su commissione.

Detto questo, il fatto è che l'estate scorsa ho voluto straziarmi nel profondo: ho lasciato M.. Sto ancora lottando con le conseguenze di quella decisione. A volte mi stupisco di essere in grado di fare una vita quasi normale.

Per il resto, ho perso qualche ombrello, tesserini bancari, chiavi, sciarpe, autobus, orecchini...

Non ho ancora perso amici, per lo meno che io sappia.

Ho quarantotto anni e, come la maggior parte delle persone, ho dovuto affrontare qualche perdita. Per questo ho iniziato a scrivere questo testo. Credo che farlo in prima persona possa evitare che il tempo divori del tutto la mia memoria. Sto scrivendo per me, quindi, ma forse anche per te, perché forse anche tu sei una di quelle persone che l'amore ha duramente colpito ma non è riuscito ad annientare.

\newpage
<div class="breakpage"></div>

#Il prezzo della mia perla {.hidden}

<p class="aligncenter">**IL PREZZO DELLA MIA PERLA**</p>

<br/>

<br/>

<p class="linepull"> Il mio occhio sinistro è di vetro. Me lo applicarono per evitare che l'occhio malato contagiasse quello sano e così scongiurare l'effetto di quella che chiamano “oftalmia simpatica”. Quando mi comunicarono che avrebbero dovuto togliermi l'occhio, venni presa dal panico: non è cosa facile rinunciare a un pezzo di te che è sempre stato tuo e raffigurarti il tuo viso deturpato da uno stridente occhio artificiale.</p>

Non riuscivo a togliermi dalla mente due immagini dell'infanzia: una, quella del giardiniere del parco e l'altra quello di uno zio paterno, entrambi avevano un occhio di vetro; era come un bersaglio, immobile, fisso, morto. Ad ogni modo, mi spiegarono che il risultato estetico dipende molto dal modo in cui si è perso l'occhio (se a causa di un incidente o di una malattia) e dalla tecnica con cui è stata realizzata l’exenteratio bulbi.

Il giardiniere aveva perso l'occhio per via di uno sparo di pallini, una faccenda di caccia; mio zio, invece era stato colpito da un petardo, una marachella da bambini. «Guarda da quel buco nella parete» gli aveva detto un amico, «c'è dentro una moneta, ma non riesco a prenderla... Prova tu». E mio zio aveva avvicinato l'occhio alla parete.

Io l'ho perso a causa del glaucoma. Il mio occhio sinistro era diventato come una biglia incandescente. Ho trascorso l'adolescenza con questa deformazione. Ogni tanto sentivo qualche commento: «Una ragazza così carina... che peccato». Comunque, la vita è strana perché, più che di questo, sono sempre stata assai più preoccupata del mio girovita.

Conservai l'occhio malato fino alla fine degli studi e anche quando iniziai a lavorare come maestra in una scuola. Ci rimasi molto male quando venni a sapere il soprannome che alcuni alunni mi avevano affibbiato, ma che altro ci si può aspettare da cattivi studenti.

All'inizio avevo un dubbio, una cosa importante se si è persone sensibili: sarebbe stato possibile piangere con un occhio artificiale? Il fatto è che ho la lacrima facile. Ho bisogno di piangere per dimostrare a me stessa che sono una persona onesta. Allo stesso tempo, mi serve anche per attribuire trascendenza agli avvenimenti che mi riguardano. Mi sembra un buon termometro. Affidabile.

All'inizio, uscire per strada con l'occhio di vetro mi sembrava qualcosa di simile all'andare in giro nuda. Ma la vergogna non durò molto.

Se faccio la media tra quello che prevedevo e i risultati ottenuti, credo di aver avuto fortuna con la mia perla, perché le protesi attuali, essendo personalizzate, risultano molto naturali, a differenza di quelle di un tempo.

In ogni caso, quando vado a letto con un uomo la prima volta, faccio molta attenzione con la faccenda dell'occhio. Siccome non è possibile controllare completamente il movimento della palpebra (pur volendolo, l'occhio sinistro resta sempre semiaperto, anche quando dormo), quando scopo ne sono cosciente e faccio attenzione a chiudere bene gli occhi. Per chi non c'è abituato potrebbe essere inquietante verificare che i miei occhi non funzionano sempre come due gemelli.

\newpage
<div class="breakpage"></div>

#Mi libereranno dal male {.hidden}

<p class="aligncenter">**MI LIBERERANNO DAL MALE**</p>

<br/>

<br/>

<p class="linepull"> Ho lasciato M..</p>

Da allora, non dormo più di quattro o cinque ore. Passo la maggior parte della notte attaccata ai bordi del materasso, con le braccia come crocefisse. «No, questa non è la posizione dei morti» mi dico, «i morti di solito hanno le mani incrociate sul petto». Provo invidia per i morti.

Ogni tanto mi manca il respiro. Mi sembra che i piedi di M. mi schiaccino il torace.

Ho bisogno di mezz'ora per vestirmi.

Cammino a zig-zag, come un ubriaco; o a tentoni, appoggiando le mani alle pareti, come se il pavimento sprofondasse.

È riapparso un dolore intercostale (ho una ciste renale, che ogni tanto si risveglia). È evidente che gli addii e il malessere si intrecciano nella stessa corda quando arriva il momento di slegarmi da qualcosa (o qualcuno).

Da luglio esco di casa solo quando è strettamente necessario, per fare alcune commissioni o per andare a trovare velocemente i miei vecchi.

<br/>

<p class="linepull"> Mi hanno prestato una casa nelle Lande. Sono arrivata l'altro ieri al tramonto. Sono già stata da queste parti, per le vacanze di Pasqua, con la famiglia. Questa volta invece in segreto, all'inizio di settembre, per fuggire per un po' dalle responsabilità. «Non ce la faccio più» ho detto ai proprietari della casa, una coppia di amici.</p>

Qui tutti i paesi si assomigliano: la piazza del Comune, al centro una fontana di cemento, la panetteria, il tabaccaio, il bistrot con le vetrate e una targa di marmo su una parete laterale della chiesa, *Morts pour la patrie.* Dal centro si diramano alcune vie con case unifamiliari, ognuna col proprio giardino e separate da pinete.

*Le Rayon Vert* è stata costruita sopra una duna. Dalla casa si sentono i colpi dell'oceano, il suono duro di centinaia di conchiglie che si strofinano l’un l’altra. Sulla spiaggia appare un festone di schiuma. Qua e là, piante di tifa, come crini argentati. Ho trovato per terra un gabbiano morto, a pancia in su, gli occhi diventati due lenticchie ingiallite. Aveva una zampa intrappolata alla rete metallica che delimita il parcheggio.

Per poter entrare in casa ho dovuto togliere la sabbia che si accumula davanti alla porta. Non ero dell'umore giusto per questo tipo di lavori, ma ho dovuto farlo, tra un singhiozzo e l'altro. Da queste parti il vento è così forte che la sabbia entra anche dalle serrature. Qui bisogna sempre avere una pala a portata di mano, come in altri luoghi servono i guanti o il repellente per le zanzare.

Ho acceso le luci e ho mangiato il panino che avevo in borsa, mentre sistemavo le mie poche cose.

Sono venuta qui per scrivere. Ma tenere in mano la penna è come afferrare un piccone.

E scriverò, perché mettere per iscritto quello che ho da raccontare mi darà in qualche modo una sensazione di immortalità (sensazione totalmente ridicola, d'altra parte). In ogni caso, anche stavolta i fogli mi libereranno dal male. Una pagina al giorno. Questa è la misura che mi sono data.

Dispongo sul tavolo il quaderno, il dizionario, l'orologio, il telefono e la tisana (alla menta, melissa e tiglio, rilassante). Ne bevo una mezza dozzina tutti i giorni; la sera, per dormire, una compressa di Deprax. Non c'è modo di alleviare il dolore. \newpage
<div class="breakpage"></div>

#Le varianti del dolore {.hidden}

<p class="aligncenter">**LE VARIANTI DEL DOLORE**</p>

<br/>

<br/>

<p class="linepull"> Non pensavo che avrei vissuto il disamore di nuovo con tanta tragicità (o forse era prevedibile?).</p>

Quando il dolore è compatto, ti tira verso il basso, dalla pancia, come fosse una grossa pietra piatta. In questi casi, è come se tu non potessi sostenere la testa. La debolezza dei muscoli del collo ti impedisce di sollevarla o muoverla. Quando ci provi, se sei in piedi, perdi l'equilibrio. Hai l'impressione di barcollare. Allora ti porti le mani alla pancia. Emetti un gemito, un lamento soffocato, senza speranza, come quello di un vecchio animale, nasce in gola e ti esce dalle narici con un colpo d'aria.

Altre volte il dolore è acuto, un fil di ferro conficcato tra le costole. È un dolore che ti prende gli occhi e la gola. È un dolore che scatena il pianto, che accende la pietà per te stessa. Balbetti frasi di fallimento, fino a commuoverti della tua situazione. Quando il pianto diventa singhiozzo, ti siedi sul letto e resti immobile a guardare il soffitto, o qualunque altro oggetto della stanza, un quadro o una sedia, finché il respiro si calma. Ti copri il viso con le mani. In queste occasioni il tuo aspetto ricorda le donne dei quadri di Hopper. (A ragione, Harkaitz Cano dice che il vecchio non ne può più che si continui a saccheggiare la sua tomba solo per legittimare la nostra decadente e mal interpretata malinconia. In ogni caso, a chi importa se trovo in quelle donne il miglior riflesso di me stessa?).

Altre volte, il dolore è un pugno, quando inaspettatamente incontro M. in pescheria, in piazza o in farmacia. All'improvviso tutto si muove a gran velocità, tutto eccetto lui. Lo sfondo diventa una scenografia annebbiata, che vedo a malapena, perché la violenza dei battiti alle tempie mi impedisce di allontanare lo sguardo dalla sua bocca. Il viso mi fa male come se mi avessero dato uno schiaffo quando, dopo esserci scambiati qualche parola, ognuno se ne va per la sua strada.

Ma il dolore peggiore è quello degli artigli. Le pareti dello stomaco si contraggono quando vengono strette dagli artigli. Anche se non hai mangiato niente da ore, ti assale la nausea. Vomiti nel water saliva e bile. Vuoi pensare che con quel liquido stai buttando fuori una maledizione, che attraverso il vomito ti libererai di un castigo ingiusto, perché nessun uomo si merita una cosa così ridicola. Questo dolore è più che dolore, è un martirio.

È il dolore che mi assale quando penso a M. con un'altra donna. Può essere qualcuno senza volto, una collega di lavoro che non conosco, per esempio; o una donna del paese, mora o bionda, ma snella; o una ragazza, una giovane sfrontata che vuole poter raccontare agli amici di avere una storia con un uomo maturo. Vedo M. in piedi, che la scopa da dietro, che spinge. Ad ogni colpo, il ciondolo che gli ho regalato io (una pietra verde-grigia, come i suoi occhi) danza sul suo petto villoso. In questi casi, afferro l'interruttore della lampada sul comodino e spengo la luce, l'accendo, la spengo, l'accendo di nuovo, la spengo, l'accendo, molte volte, nello sforzo sterile di cancellare quell'immagine.

Preferirei non avere un corpo. Il mio corpo è un sacco di rami spezzati. Starei meglio in una bara. È difficile capire, a meno che non lo si abbia vissuto, il peso di un amore fallito.

\newpage
<div class="breakpage"></div>

#Le rayon vert {.hidden}

<p class="aligncenter">***LE RAYON VERT***</p>

<br/>

<br/>

<p class="linepull"> Non so perché hanno dato questo nome alla casa.</p>

*Il raggio verde* è un romanzo di Verne, basato su un fenomeno ottico reale: quando il sole tramonta dietro una superficie piatta, gli ultimi raggi si riflettono nell'atmosfera in modo da formare una gamma di colori dal verde al giallo. Nell'istante in cui il sole scompare, l'occhio umano può percepire un raggio verde.

Secondo la leggenda, tra le persone che assieme vedono quel raggio nasce un legame d'amore. Forse, ai proprietari precedenti questo luogo sembrò ideale per costruirci una casa, nella speranza di vedere quel raggio. O forse lo avranno visto da qui e per questo ci costruirono la casa. Che idiozia!

Esiste anche un film di Eric Rohmer con questo titolo. L'ho visto molti anni fa e mi era sembrato banale.

Il piano terra è un unico locale, una sala-cucina. Ci sono anche un bagno e un ripostiglio. I mobili sono lucidi, non ci sono ditate. In realtà, ci abituiamo facilmente a usare bicchieri o coperte utilizzati da chissà chi prima di noi, anche se all'inizio li osserviamo alla ricerca di dubbiose macchie o qualche pelo arricciato. Si nota che le tende, e anche i rami di eucalipto appesi dietro la porta, sono stati collocati da poco.

Al piano superiore ci sono due camere. Ho occupato la più grande. La parte inferiore delle pareti è ricoperte da legno bianco, quella superiore è dipinta di bianco. Il letto (troppo grande, mi dico mentre mi accarezzo i seni) è appoggiato contro la finestra. Ai piedi c'è un baule, di fronte un caminetto, una poltrona e una mensola con una bottiglietta di vetro al cui interno c'è una veliero in miniatura, *Souvenir des Landes*. Un kilim rompe il monocromatismo della stanza.

Fa caldo, quasi afoso. Dovrei togliere da lì il gabbiano prima che inizi a marcire. Il sole sembra la faccia interna di un'ostrica in un cielo opaco.

\newpage
<div class="breakpage"></div>

#Un occhio di vetro è un oggetto {.hidden}

<p class="aligncenter">**UN OCCHIO DI VETRO È UN OGGETTO**</p>

<br/>

<br/>

<p class="linepull"> Il primo occhio artificiale della Storia risale a 4.800 anni fa. Fu trovato tra i resti della Città Bruciata, in Mesopotamia, vicino alla frontiera dell'attuale Afghanistan. Fu rinvenuto nel cranio di una giovane donna ed è fatto di catrame naturale e grassi animali. Ha una pupilla nel centro e dei filamenti d'oro che imitano i capillari, di un diametro inferiore a mezzo millimetro.</p>

Sicuramente la sua padrona avrà fatto fatica ad abituarsi a quel corpo estraneo, lo so per esperienza. Se un fagiolo in una scarpa è fastidioso, non è certo confortevole un ciottolo in un occhio. Il fastidio, la delusione o la disperazione hanno portato più d'una persona a toglierselo e a distruggerlo con una martellata.

Ma se si perde o si toglie la protesi, si può produrre una cicatrizzazione, e questo ha delle conseguenze. È chiaro che non conviene togliersi l'occhio per lunghi periodi perché la cavità tende a contrarsi. Nel peggiore dei casi può succedere che diventi impossibile introdurlo di nuovo.

Anche per me è sempre più difficile, per via dell'età. Non tanto per il polso, sempre meno fermo, quanto per la qualità della pelle: la palpebra superiore si è indebolita e l'apertura dell'occhio si è ristretta; anche la palpebra inferiore ha perso fermezza (come tutte le altre parti del corpo) e regge a fatica il peso della protesi. Questo rende più difficile il processo di adattamento al nuovo occhio.

Perché gli occhi artificiali devono essere sostituiti ogni quattro o cinque anni: il vetro si consuma, come gli scogli sotto le onde (anche le lacrime sono salate). Considerando l'importanza che ha lo sguardo nel viso di una persona, gli esperti raccomandano di cambiare la protesi entro questi tempi; un occhio troppo usato dà al viso un'ombra di tristezza (come i sentimenti logori). Pur non essendo considerati un prodotto di consumo, anche gli occhi di vetro hanno una speranza di vita determinata.

Rispetto all'indebolimento della pelle, per evitare che l'occhio mi cadesse, qualche anno fa dovettero cucirmi l'angolo interno delle palpebre, come si fa con un paio di calzoni troppo larghi in vita. Fu un rammendo facile. Ricordo che, sdraiata sulla barella in attesa che mi portassero in sala operatoria, il chirurgo mi accarezzò il viso.

\newpage
<div class="breakpage"></div>

#Della terra e dell’aria {.hidden}

<p class="aligncenter">**DELLA TERRA E DELL’ARIA**</p>

<br/>

<br/>

<p class="linepull"> Non posso allontanarmi dal telefono. Lo lascio sul lavabo mentre faccio la doccia; sul comodino quando vado a letto. Non lo spengo mai. Sono sempre in attesa di un messaggio. Quando ne arriva uno, mi spavento, penso che sia di M.; subito dopo mi arrabbio, perché devo ammettere che il suono del telefono mi ha turbata.</p>

Quest'estate, distrutta dall'insonnia, mi alzavo brancolante in piena notte. A volte prendevo una bottiglia e bevevo a canna. In camicia da notte e con i capelli arruffati, come Lana Turner o Lee Remick. L'alcol mi scuoteva, fino a far rammollire quella fortezza che avevo costruito dentro di me, e aiutava la mia loquacità ad aprirsi il passo tra le crepe più sensibili (dicono che si chiama creatività, questa facilità di parola che ti viene quando resti senza difese).

Così ho scritto gli inizi di questo testo, un’accozzaglia di appunti che ho portato qui chiusi in una cartelletta. Non li capisco tutti, alcune cose perché sono scritte in modo illeggibile; di altri invece non colgo il senso, per esempio frasi come queste: «Non posso sentire la parola *uccello*» oppure «Io sono quella ragazza di Sulem». Tuttavia, ce ne sono alcuni che mi sono molto chiari: «Perché il mio cuore non è di gesso?»

Mi mettevo a pulire il balcone e le piastrelle. Ordinavo armadi e cassetti, senza fare rumore, per non svegliare i vicini. Ho anche buttato via i regali di M.: conchiglie, un paio di guanti che si abbinavano ai miei capelli, una borsa viola (il viola è il mio colore preferito), un paio di fotografie sue, fiori di campo portati dai Pirenei e un corsetto di pizzo nero, da indossare con la giarrettiera.

Nonostante ciò, era impossibile disfarsi di tutto: dell'urgenza di percorrere il tragitto da Bilbao a Lekeitio; della ricca novità che gli argomenti di M. portavano alle nostre conversazioni; o del sentimento di redenzione suscitato dalla pressione delle sue labbra sulla mia pelle. Hai mai pianto a letto, per puro piacere? Questo non si può buttare in pattumiera e basta, nemmeno trascinarlo al cestino del computer. Per questo genere di cose non c'è nient'altro che il buco del tempo. E, intanto, questi fogli.

Altre volte andavo nell’orto e strappavo le erbacce, in ginocchio, anche in piena notte. Estirpavo il trifoglio come una pazza e lo lasciavo sparso sul terreno. Mentre le unghie mi si riempivano di terra, il buco allo stomaco si richiudeva.

Di giorno commettevo eccessi. Mangiavo di tutto, instancabilmente. Un mattino, di ritorno dall'osservazione dei gabbiani (invidiosa del loro indifferente andirivieni) dopo essere passata dalla macelleria, senza darmi nemmeno il tempo di arrivare a casa, mi sono infilata in un portone aperto e ho dato un morso a un pezzo di pancetta, cruda. Ho morsicato con ansia il grasso attaccato alla cotica, la parte di carne rossa mi si infilava fra i denti. Ricordo che la pioggia colpiva con forza i vetri opachi e che quando ho sentito dei passi sulle scale mi sono spaventata e me ne sono andata da lì.

All'altro capo di questa corda c'era il digiuno. Un brodo di aglio e prezzemolo era il mio unico alimento. Nonostante ciò, non mi sentivo debole: quando soffri d'insonnia e di inappetenza, lo spirito dell’istupidimento ti entra dall'ombelico e ti solleva una spanna da terra. E allora, benché tu ti stia impantanando nel fango della tua disgrazia, ti senti una garzetta che vola sopra la brughiera e si dirige verso una terra lontana da chi ami ma non ti ama.

\newpage
<div class="breakpage"></div>

#Lama a doppio taglio {.hidden}

<p class="aligncenter">**LAMA A DOPPIO TAGLIO**</p>

<br/>

<br/>

<p class="linepull"> «No, non pretenderò mai niente da te, non preoccupati» gli avevo detto all'inizio.</p>

È una delle frasi che si possono mettere come prima pietra miliare in una storia, poiché l'ultima la mette di solito l'evolversi degli avvenimenti. Era la bandiera bianca che sventolavo davanti agli uomini che volevo conquistare per non spaventarli, una premessa strategica, quando non mi interessava ancora se ci sarebbe stato o no un capitolo successivo, e facevo loro le mie offerte senza molti giri di parole (mi riferisco a fare quattro rotoloni assieme su un materasso). Ma, per natura e nella pratica, è difficile mantenere sotto controllo la propria dedicazione, e indirizzare quella altrui è ovviamente impossibile. Voglio dire che arriva un momento in cui conciliare l'indipendenza e le tendenze naturali diventa una lotta improba.

Quella frase solenne è una lama a doppio taglio, anche quando è sincera. La pronunciavo convinta che avrei controllato la rotta della relazione, e che ero capace di provarci senza pretendere niente in cambio. Ammaliata dal fascino del melodramma, mi autoproclamavo eroina del mio film, *Mon style de vivre*. Ma sono stata una protagonista mediocre, non adatta a interpretare il copione con sufficiente dignità (dignità o coerenza, se i due termini possono essere considerati sinonimi).

Ho chiesto a M. degli impegni. Ed è così che ho tradito me stessa. Per questo ho lasciato M.. Per questo lui ha lasciato che me ne andassi.

«Non ti ho mai promesso amore» mi ha detto alla fine.

\newpage
<div class="breakpage"></div>

#L'importanza dei sogni {.hidden}

<p class="aligncenter">**L'IMPORTANZA DEI SOGNI**</p>

<br/>

<br/>

<p class="linepull"> In un certo senso, i sogni sono i responsabili di tutto questo. Gli incubi stanno alle paure come il dolore alle infezioni. Io avevo paura di legare M. con i lacci della mia dipendenza da lui. I sogni hanno fatto un lavoro previo per aiutarmi a non arrendermi a questa idea. Non volevo intromettermi nei programmi di M. ma, allo stesso tempo, speravo che lui si piegasse un po' di più ai miei desideri. Io, che volevo essere una piuma o un fiocco di neve, poco a poco diventai un sassolino nella scarpa. Esempio di ironia del volere e non potere.</p>

<br/>

<p class="BOLD"> **Sogno numero 1 (10-6-2011) / La gravidanza**</p>

Sono incinta, felice. Cammino per strada dietro M., che mi precede di qualche passo (nei miei sogni, gli uomini che amo camminano sempre davanti a me). Qualcuno si avvicina per congratularsi con noi. M. si gira, e, stringendosi nelle spalle, dice: «Non è mio».

Ho dato due interpretazioni al sogno: una, quello che c'era tra di noi stava mettendo radici dentro di me, ma M. voleva rimanerne fuori; l'altra, che stavo facendo miei i problemi di M. (aveva alcuni pesi che condivideva con me, faccende del passato in continua riproposizione. Tutti trasciniamo qualche pesante catena).

Quando glielo raccontai, intuì che cercavo di approfittare di quel sogno, in qualche modo pittoresco, per obbligarlo a dirmi cosa ne pensasse lui. Era la mia debolezza, aggirare M. con le parole alla ricerca di qualche frase di mio gradimento. Mi aizzavano i sospetti, perché a volte gli si incupiva lo sguardo quando stava con me: io spiavo le parole che lui non diceva e questo ci metteva entrambi a disagio.

Il tavolo della cucina di M. è grande. Alla luce del sole sembrava un altare (lo dico cosciente di star oltrepassando il limite del kitsch). Mi ordinò di sdraiarmi sul tavolo, a faccia in giù, disse che avrebbe cacciato quel brutto sogno a modo suo. Quando mi baciò le natiche, girai la stessa lama nella ferita aperta.



\- Non voglio che questa sia l'ultima volta.

Mi rispose con calma:

\- Non c'è ragione.

Ma sono tenace. Se mi negavo il diritto di interferire nella vita di M., per lo meno avevo il diritto di mettere alla prova la sua sincerità, essendo testarda.

\- Tu non hai bisogno di me. Se ci molliamo...

E lui:

\- Taci… non c’è ragione.



<br/>

<p class="BOLD"> **Sogno numero 2 (15-6-2011) / La finestra**</p>

Nel secondo sogno, M. se ne va da qualche parte, forse a una festa. Indossa una camicia nera. Lo vedo più bello che mai, un uomo forte davanti alla finestra. Gli dico che vado con lui ma lui non vuole, preferisce andarci da solo. Sento un'attrazione insopportabile nei suoi confronti. All'improvviso mi rendo conto che la finestra per me è un pericolo e scappo di corsa.

Mi sono svegliata sudata, una spallina della camicia da notte rotta, con il fiatone e il mal di testa. Ho sentito i raggi del sole che entravano dalle fessure delle persiane come dita appuntite sulle mie tempie, che mi ripetevano «tu sei pazza, tesoro».

A quei tempi stavo a Bilbao. Avevamo l'abitudine di chiamarci tutti i giorni, ma quella sera M. non mi aveva telefonato, né la sera prima, né quella prima ancora. Nemmeno io avevo chiamato lui (io non lo cercavo mai; capirai facilmente se ti dico che mi piaceva essere la mosca nella sua ragnatela).

Acqua e yogurt, non ho offerto nient'altro al mio corpo in quei giorni, convinta che una dieta sana fosse il rimedio migliore per placare quella rabbia che mi rodeva dentro. Ho comprato delle lenzuola. Facevo tutto di fretta: il terrore che M. mi rifiutasse, la sola ipotesi, mi produceva un formicolio intenso alle estremità del corpo.

Sento il battito del cuore nelle vene del collo ancora adesso quando ricordo come mi chiamava dalla finestra: «Vieni, Meibi, vieni». Vedevo con chiarezza il significato del sogno: si avvicinava il momento di fare il salto dalla finestra (per fare un parallelismo, il momento di chiudere con M.). Tuttavia non avevo né la forza e nemmeno la rabbia sufficienti per precipitare nel vuoto. Non ero pronta per sopportare l'assenza. Se me ne fossi resa conto prima, mi sarei risparmiata qualche sofferenza.

Continuavamo a vederci ogni tanto. Il suo corpo per me era un calice, uno scrigno dove tenere momenti inalterabili, un morbido cordone di velluto che a volte diventava un cappio, perché lasciavo a lui la facoltà di stringere o allentare la nostra relazione, contro la mia coscienza ma per mia volontà.

<br/>

<p class="BOLD"> **Sogno numero 3 (25-7-2011) / Valigie**</p>

Era inutile desiderare la consolazione di una confessione. Allora mi sembrava una questione di vita o di morte sciogliere quel dubbio; adesso non do la minima importanza a lottare per qualcosa che mi rassicuri.

Avevamo passato il pomeriggio sdraiati sul divano. Io gli massaggiavo i piedi con crema di mandorle (ha sempre la pelle molto secca, sia d'estate che in inverno, per via della salsedine). Mi chiese: «Perché vuoi quelle parole vuote, che tutti e senza motivo, quasi senza sentirle, pronunciano?»

In alcuni momenti, la carne ha il potere di annullare tutto. Mi sedetti sopra M., a cavalcioni. Mi piaceva così, perché potevo vedere la tensione sul suo volto, la sua bocca che cercava la mia. Non mi guardava quasi mai negli occhi. Ricordo particolarmente quel pomeriggio perché pioveva molto e anch'io versavo acqua dal mio ventre, molta.

La notte feci un sogno estenuante. Stavo preparando le valigie. Poi le trascinavo fino a una capanna; dalla capanna a un castello; dal castello a un camper; da lì le riportavo a casa e poi al ripostiglio in soffitta; e ricominciavo da capo. All’alba mi svegliai indolenzita: non sapevo dove mettere me stessa, la mia vita, il mio bagaglio. Lo raccontai a M. sottovoce. E lui:



\- Invece di continuare a cambiar posto alle cose, lasciale dove sono, e resta qui, accanto a me. Dormi. Non vedi che sono qui, vicino a te?

\- Non voglio che tu stia con me perché ti faccio pena.

\- Tu mi fai pena? Voglio continuare a stare con te per non far pena a me stesso.



Non mi sembrò sincero (non mi immaginavo M. addolorato senza di me). Mi rattristai perché, come sempre, avevo iniziato a elemosinare obbligando M. a darmi qualcosa. Piansi, mentre facevamo l'amore per l'ultima volta.

<br/>

<br/>

<p class="linepull"> *Elementi da sviluppare: a) Parlare con più precisione della gerarchia dei sentimenti, cioè della situazione di inferiorità che si (auto)assegna il soggetto più appassionato quando l'altro non risponde alle sue aspettative. b) Citare gli altri motivi che mi hanno portato a rompere con M., il suo individualismo quando si trattava di organizzare il tempo libero, la sua tendenza abusiva a usarmi come il suo fazzoletto per asciugarsi le lacrime... c) Chiarire se è del tutto vero che sia stata io a lasciarlo, o se fosse il desiderio di entrambi, indirettamente (sono stata io a determinare la rottura, ma se non avessi detto niente, che passi avrebbe dato lui? Forse nella stessa direzione, impossibile saperlo). Quanto orgoglio c'è dietro il mio ampolloso «Ho lasciato M.»? Non sarà che la dignità mi ha fatto fare un passo falso per evitare i miei altri conflitti interiori?*</p>

\newpage
<div class="breakpage"></div>

#Il fantasma {.hidden}

<p class="aligncenter">**IL FANTASMA**</p>

<br/>

<br/>

<p class="linepull"> Ti svegli all'improvviso. Ti ha svegliata uno scricchiolio, rumore di passi sul legno oppure il becco di un uccello sul vetro. Per un attimo non riesci a capire se quel rumore era un suono del sogno o se è vero, se viene dalla camera.</p>

I ricordi ti assalgono a gruppi, senza una logica. All'inizio offri loro accoglienza. Sono regali del cervello, il pisolino sotto il faggeto di Urbasa, il bagno agli scogli di Apikale, i rondoni delle Bardenas, gli occhi verdi di M.. Ahi, memoria traditrice, che sorvola il baratro del tempo e dello spazio! Poi viene la pugnalata: «Non l'avrai mai più così vicino».

Allora sì, i ricordi diventano ruvide gocce che ti trapanano il cranio. Ti taglieresti la testa e la lanceresti in mare, in pasto ai pesci. No, qui non ci sono isole. Sei nelle Lande, in una casa che si chiama *Le Rayon Vert*. Ed è venuto a trovarti un fantasma. Pronunci il suo nome, è amaro.

Che messaggio vorrà darti? Cosa ti chiede di ricordare? Sai bene qual è l'obbiettivo di questa visita: impedire di dimenticarlo. Perché dimenticare è un po' morire, sia tu che lui. Ti rigiri nel letto. Stacchi la presa dell'orologio. Guardi la foto di tuo figlio (sta bene, con suo padre).

Non accendi la radio. Non guardi la TV. Non parli con nessuno. E questo non ti fa per niente bene.

Temi che la ragione ti faccia crac. Perché non puoi parlare con M. di questo posto, di quello che fai e di quello che non fai, di te. Impazzisci quando pensi che gli manchi ed è per questo che si è presentato il suo fantasma. Gli diresti: «Stringiti a me». Ma all'alba non noti più nessun indizio, niente in questa brezza che ti porti qualcosa dei tuoi luoghi. Dalla finestra vedi il canneto bruciare sotto il vento salmastro.

\newpage
<div class="breakpage"></div>

#La tecnica dell'enucleazione {.hidden}

<p class="aligncenter">**LA TECNICA DELL'ENUCLEAZIONE**</p>

<br/>

<br/>

<p class="linepull"> Si chiama enucleazione l'intervento di asportazione del bulbo oculare. Si effettua di solito in casi di traumatismo grave, o quando l'occhio cieco, a causa di una malattia, provoca molto dolore (quando studiavo al liceo di Ondarroa, facevo pressione sull'occhio con un fazzoletto per attutire il fastidio, continuamente, sia in classe che sull'autobus).</p>

Non è un intervento complesso. Consiste in sette passaggi, una volta fatta l'anestesia:

a\) applicare una goccia di antibiotico in entrambi gli occhi e pulire con fisiologica;

b\) collocare un blefarostato (il blefarostato è un piccolo strumento che si utilizza per mantenere aperte le palpebre, lo si vedeva anche nel film *Arancia* *meccanica*);

c\) aprire la congiuntiva 360º a 3 millimetri dal limbus (il limbus è la zona periferica della cornea al confine con la congiuntiva).

d\) con l'aiuto degli uncini afferrare i 4 muscoli retti e tagliarli, come i due obliqui (i retti e gli obliqui sono muscoli, quelli che permettono i movimenti dell'occhio);

e\) cucire i muscoli retti con sutura;

f\) introdurre il cucchiaio dell'enucleazione dalla parte del naso e spingere con forza verso l’esterno;

g\) tagliare il nervo ottico con forbici curve.

Una volta estratto l'occhio, la cavità deve essere bendata e lasciata a riposo per un periodo perché, finché non passa l'infiammazione, non è possibile inserire nessun elemento sostitutivo.

Tra i rischi del postoperatorio, val la pena citare quello dell'emorragia, la perdita di tessuto o di muscolo e la ptosis (caduta parziale o totale della palpebra superiore).

Io non ho avuto nessuno di questi contrattempi. Allora, quando mi fecero l’enucleazione, non volevo sapere niente del processo chirurgico; adesso, invece, trovo che abbia un senso conoscere i passi della privazione.

\newpage
<div class="breakpage"></div>

#Autoritratto {.hidden}

<p class="aligncenter">**AUTORITRATTO**</p>

<br/>

<br/>

<p class="linepull"> Non possiedo una grande capacità di ragionamento, ma sembro più intelligente di quello che sono grazie alla mia elegante parlata. Spesso, tendo a finire la frase senza sapere esattamente cosa voglio dire o senza riflettere su quello che sto dicendo. Avendo una dotazione intellettuale media, non ho la tendenza alla polemica, né alla dialettica. Tuttavia, anche se non sono molto acuta, sono flessibile e pratica in ambito domestico, e in campo professionale sono stata ordinata ed efficiente pur non essendo del tutto sistematica. Più lenta rispetto ad altri tempi, faccio sempre più fatica a sopportare le folle e il baccano.</p>

La mancanza di fiducia in me stessa mi fa perdere tempo, perché tentenno quando devo sciogliere i miei dubbi o prendere delle decisioni, preferisco che le soluzioni vengano da sole. Non sono di opinioni fisse: mi lascio facilmente influenzare e a volte mi schiero dalla parte di chi parla meglio. Non sempre i miei strumenti e la mia esperienza sono sufficienti per uscire con eleganza dalle situazioni di difficoltà, perché non sono in grado di risolvere problemi pratici con la logica. In questi casi chiedo consigli a Tizia e a Caio, ad amici che considero sensati, a seconda del tema. Inoltre, trovo tracce nella natura, per esempio, o segnali nei sogni, legati a questioni che per me sono importanti (adorno di significati i sogni ad occhi aperti, come una Cassandra di serie B).

Di solito sono diplomatica e cortese nei modi (alcuni dei miei successi si devono al mio fascino personale), capace di rendere partecipe del mio stato d'animo chi mi circonda e mi piace fare favori. Sono aperta e socievole, a volte frivola, altre mi prendo troppo sul serio. Sono brava a contagiare il malessere all'interno di un piccolo gruppo, come un veleno, perché mi risulta difficile nascondere le emozioni. In ogni caso, non tradirei mai una persona vicina, non sono una vipera.

Ho imparato a contenere la rabbia, a masticare il rancore a denti stretti, fino ad avere il viso livido. Sono coraggiosa e vigliacca, in parti uguali, dipende dalle circostanze. In ogni caso, non attacco mai nessuno con l’intenzione di umiliare o di burlarmene. Non sono rancorosa. Se qualche volta insulto qualcuno o lo ingiurio, sia faccia a faccia che di nascosto, è segno che provo invidia o che restituisco un torto ricevuto a chi ha precedentemente giocato sporco con me.

Persona di parola, impegnata e dinamica con alti e bassi, mi do corpo e anima ad attività che richiedono dedicazione, facendo incursioni nell'aura del perfezionismo. Impongo un ritmo sostenuto al lavoro e recupero velocemente le forze. È difficile che qualcuno mi trovi con le mani in mano (l’attuale anomala situazione è un'eccezione).

Di carattere dolce, sensibile e vulnerabile, sono capace di essere paziente, generosa e di sacrificarmi. Tuttavia mi abbatto quando qualcuno mi riprende; oppure mi ribello se mi trattano male. Mento quando sono sotto pressione, o fornisco delle versioni non del tutto corrette.

A volte mi sembra che la vita sia un grande prato dove sono raggiungibili obiettivi lodevoli e giusti a base di onestà (e anche di controllare le remore a condividere i propri averi). Per questo, anche se a qualcuno il mio candore può sembrare falso, sono a rischio di cadere negli inganni degli altri. Posso rimanere nella stratosfera, senza rendermi conto di una situazione problematica, finché qualcuno non si decide a bucare la nuvola sulla quale mi trovo.

Mi piace mangiare. Per me i piaceri del corpo sono fondamentali. Appassionata, esco rafforzata dagli incontri sessuali, rinvigorita come una pianta lussuriosa. Purtroppo, la mia passione a volte è accompagnata dalla gelosia. D'altra parte, anche se mi attraggono i modelli non convenzionali di relazioni affettive, nella pratica il mio liberalismo si rivela abbastanza falso (lo spazio tra una relazione ideale aperta e il masochismo mi risulta troppo angusto).

Rispetto all'adattamento sociale, sono una persona ben integrata. Ho accettato le regole e la disciplina quasi senza protestare. Mi adatto facilmente a qualunque situazione. Docile, cerco di andare d'accordo con tutti, non mi vanto di essermi fatta dei nemici, per lo meno volutamente: non sopporto i litigi.

A volte faccio dei drammi (questo scritto ne è una prova). In questo rivelo la mia debolezza psicologica. L'autoflagellazione, il vittimismo, la tendenza ad aver pena di me stessa, la rabbia per i miei difetti e il sentimento di colpa attribuibile ai miei errori, il sentirmi una nullità, mi producono un piacere amaro. Mi piace suscitare nelle persone a me vicine attenzione e compassione per la mia incapacità di sopportare il dolore.

Uno dei miei maggiori difetti, uno di quelli che mi fa più male, è dare un'eccessiva importanza alle parole (forse è una deformazione professionale), perché prendo sul serio quello che mi dicono, e questo a volte mi rimbecillisce e allora mi comporto in modo contorto, per difendere me stessa. In certe occasioni, per fortuna raramente, la lingua mi si fa insolente, nemmeno io so come, e rovino tutto con una semplice frase. Spesso mi ribolle la testa dal tanto pensare e ripensare a quello che mi hanno detto, che io ho detto o non ho detto, una tortura.

Sono egocentrica. I miei lavori, di solito, rilasciano un puzzo di egolatria. Dovrei fare un taglio profondo nella ciste del narcisismo, ma mi trovo davanti a un ostacolo strutturale: non ci vedo bene, come ho già detto. Questa è la ragione della mia incapacità di ampliare i punti di vista.

Nonostante un certo successo mi abbia dolcemente sfiorata, non sono presuntuosa.

Ho lottato senza tregua per accettare il mio modo di essere, concimando le parti feconde e riparando quelle accidentate. Il segreto del mio benessere risiede nell’avere sotto controllo gli spazi che mi competono (non nel senso dell'autorità ma del funzionamento armonioso). Questa coscienza è ciò che mi spinge a cercare l'equilibrio.

A volte presento i sintomi della claustrofobia in luoghi chiusi o poco illuminati; nei garage, per fare un esempio (potrebbe essere dovuto all’aver passato diciotto anni in un ufficio senza finestre, come direttrice di una casa editrice di libri di testo. Parlare di quel lavoro adesso mi sembra come rendere omaggio ai ladri che ti svuotano la casa, ma la colpa è stata mia: in cambio di riconoscimenti e di un buono stipendio, la trappola del lavoro troppo ben fatto si è risucchiata l'infanzia di mio figlio e la passione di mio marito. Ho rubato tempo al tempo. Ho messo un'ipoteca sul calore della mia casa. Non ho saputo porre una barriera tra quello che era giusto fare e quello che si doveva fare per forza. Non solo, ero così convinta della bontà della mia missione, che qualunque proposta di abbandonare quel lavoro mi sarebbe sembrata un'offesa, vittima di un femminismo mal interpretato. Mi pento di non aver messo prima un freno a quella giostra impazzita. Alla fine, piangevo in ufficio tre giorni su cinque, nascondendomi dietro gli occhiali da sole. Un simile peso mi aveva schiacciata).

Come tutti, ho una personalità dalle caratteristiche contraddittorie, a volte è un bene, altre no. Purtroppo non sono una persona dal carattere forte, sai che cosa intendo dire.

<br/>

<br/>

<p class="linepull"> *Da menzionare: a) La vanità, o necessità di una dose di adulazione ogni tanto; il piacere e la sicurezza che mi dà la benedizione altrui. b) La relazione fra l'idea che ho di me stessa – autopercezione – e la valutazione che gli altri fanno di me.*</p>

\newpage
<div class="breakpage"></div>

#Il mese delle calendule {.hidden}

<p class="aligncenter">**IL MESE DELLE CALENDULE**</p>

<br/>

<br/>

<p class="linepull"> Mi mancano i fiori. Avere vicino dei fiori è una mania . Quando mi sento stanca, guardare i fiori mi ravviva i sensi. Mi servono per ricordare il mistero delle cose piccole e per non dimenticare l'aspetto estetico di ogni giornata. Sono d'accordo con Szymborska: «Perdonatemi, lontane guerre, per portare dei fiori a casa». Mi manca il mio orto. Ma adesso non voglio parlare di questo.</p>

Cerco un fiorista. La commessa mi raccomanda delle calendule. Pare sia il fiore di settembre, botton d'oro. Mi spiega che, oltre ad avere un uso decorativo, possiede anche proprietà curative, è molto indicata per curare screpolature di mani e piedi e il succo fresco della pianta calma la nausea.

Un ottimo consiglio.

Settembre è anche il mese delle felci, delle feste del mio paese e delle “maree vive”. Quest'anno per me è diventato il mese per raccogliere i resti di un naufragio. Questa è l’ultima scommessa: *être,* essere e stare; *être, pas avoir.* Sarà una questione di fede, e di allenamento. Come in palestra, gradirei una parola di incoraggiamento da qualcuno: «Fai quel che puoi».

– Si trova bene qui? – mi chiede la ragazza, quando mi aiuta a portare i fiori in macchina.

– Per lo meno non c'è rumore di traffico.

Resta a guardare il mucchio di libri sparpagliati sul sedile posteriore.

– Mi chiamo Simone, se le serve qualcosa.

<br/>

<p class="linepull"> Con oggi, sono tre settimane che sono qui. Nel paesaggio si nota che la stagione sta cambiando. Lo nota anche il mio occhio, è sempre più secco in autunno.</p>

Osservo la natura con più attenzione di prima. Sono a caccia di ierofanie (registro messaggi nel canto degli uccelli, nei volteggi delle libellule, o nei riflessi dello stagno inverdito dal muschio), non alla ricerca di piacere, ma cercando di capire. So bene che la logica di questo comportamento è inesistente, che mi muovo all’apice della superstizione. Tuttavia, questi cenni del paesaggio sono degli avvisi che aprono crepe nella mia staticità: mi danno il tono della pagina che devo scrivere ogni giorno.

Quando smette di piovere scendo in spiaggia. Un bagno breve, perché non conosco le correnti di questo posto. A sinistra si scorge il faro di Cap Breton, sulla punta del molo.

Tra le dune appare una coppia, camminano uno di fianco all'altra, ridono. Ho sentito una fitta. Anche quando mi tolsero l'occhio non potevo guardare di lato, perché i movimenti dell'occhio sano, per simmetria, tiravano i punti interni della fessura vuota. La mia reazione è di questo tipo quando assisto alla felicità degli altri.

Dovrei essere abituata a non avere sempre quello che desidero; ma è impossibile adeguarsi. Perché ribellarsi? Come il gabbiano morto nella rete metallica, soccomberò prigioniera della mia fame, nel becco briciole di idealismo.

\newpage
<div class="breakpage"></div>

#Maybe {.hidden}

<p class="aligncenter">***MAYBE***</p>

<br/>

<br/>

<p class="linepull"> Ho ricevuto un sms di M. (come dimostrano le abbreviazioni e l'ora, scritto di fretta, dal lavoro). Mi dice di ascoltare una canzone di Janis Joplin, *Maybe.* Perché questa richiesta? M. non è in grado di valutare le conseguenze delle sue azioni. O forse sì.</p>

Cerco il video in Internet. Janis appare sul palco in un concerto in diretta. La canzone acquisisce subito la categoria di un codice: M. mi chiama Meibi. È stato lui a inventare quel nome, facendo un gioco di parole tra il mio cognome e l'avverbio inglese. Da quando ci siamo conosciuti, sono stata un *forse, chissà, probabilmente*. È quello che volevo all'inizio; poi, presa dalla gioia dell'avventura, il grado di incertezza ha iniziato a essere insufficiente.

Non so se la voce straziata di Janis mi chiede un'altra possibilità, oppure è un omaggio a quello che M. ha vissuto con me.

Anch'io gli risponderò con una canzone, una qualunque di Janis, *I need a Man to Love* oppure *Call on me*. Anche questi titoli sembrano fatti apposta per me (come gli ansiolitici o i fiori di Bach). No, non farci caso, non replicare, basta.

Resisto a fatica all'impulso di rispondere.

Maybe, Meibi, Meibi, per non reclamare niente, l'alibi. Meabe, amata a metà, la colonna che sostiene la nullità. Forse ancora non sai, stupida che non altro non sei, che la speranza celata è la peggiore imboscata?

\newpage
<div class="breakpage"></div>

#L’ombra {.hidden}

<p class="aligncenter">**L'OMBRA**</p>

<br/>

<br/>

<p class="linepull"> Benché il sole illumini i dintorni, l'ombra ti entra poco a poco dai pori fino a raggiungere le vene. Stringi le labbra per bloccare l'accesso a questa specie di virus, ma ormai ti è arrivato in bocca, nicchia che trema come un fico maturo. Il sapore metallico dell’oscurità si estende in bocca. Passi la lingua sui denti, hai le papille secche.</p>

Ti si inumidiscono le fosse nasali. Ti tranquillizzi strofinando il fazzoletto (il fazzoletto trovato in tasca è il testimone obiettivo di un'altra battaglia combattuta precedentemente). Le gambe si fanno pesanti. Non puoi fare altro che buttarti a terra, umilmente, come un cane picchiato dal suo padrone. Sai che è meglio non opporsi, che l'ombra si estenderà fino al midollo e che si mischierà con parti conosciute e sconosciute di te stessa fino a formare una massa compatta e deforme.

A un certo punto fai un lieve movimento, quando senti un brivido di freddo. Sei rimasta a lungo sdraiata sul tappeto. A fatica ti rialzi. Il tuo corpo assorbe la luce che entra dalla finestra e proietta una sagoma che nasce dai tuoi talloni. È un profilo curvo quello partorito dalla tua massa interna. Per questo ti vengono in mente storie di persone che hanno perso l'ombra, ciò che si racconta di loro, e che le ombre sono anime che non hanno trovato il loro posto né in cielo né in terra.

Resti a guardare il cassetto delle posate. Vorresti conficcare un coltello nella tua ombra, tagliarla in due. Non vuoi che stia con te, che ti accompagni da nessuna parte. Ma è impossibile liberarsi della propria ombra.

Vorrei evocare alcune altre ombre: quella di una pergola di vite, quella dei gamberetti nel secchiello di un bambino sulla spiaggia o la tua quando eri più giovane. Ma sono cambiate e adesso sono estranee, sbiadite e sfuggenti. E tu continui a essere intrappolata nella tua ombra, come la vespa che sbatte contro le pareti di un barattolo di vetro.

\newpage
<div class="breakpage"></div>

#Le proprietà del corallo {.hidden}

<p class="aligncenter">**LE PROPRIETÀ DEL CORALLO**</p>

<br/>

<br/>

<p class="linepull"> Mi proposero un impianto invece di una protesi; cioè cucire una base sul muscolo nella cavità oculare e attaccarci sopra una placca bioceramica che imita l’occhio. È considerata una soluzione eccellente, perché si tratta di un materiale poroso che permette la crescita dei muscoli interni della cavità oculare.</p>

La diffusione degli impianti di idrossiapatite risale agli anni '90 (io ho l'occhio di vetro dal 1983). La materia prima si ottiene da una varietà di corallo che si trova in alcune isole dei Caraibi. Siccome questo corallo contiene carbonato di calcio, dopo alcune trasformazioni chimiche diventa un materiale biocompatible, una sostanza simile all'osso umano. Da questo derivarono successivamente anche materiali sintetici come il polietilene o l'alumina.

Ma la realizzazione dell'impianto è molto dolorosa, e molto costosa. Dissi di no: se un giorno il mio nido non potrà più dare riparo al mio ovetto, lo lascerò vuoto e basta. Per questo ci sono le bende (sarebbe contento quell’imam dell'Arabia Saudita che sostiene che le donne, in pubblico, oltre al corpo, al viso e ai capelli, dovrebbero anche bendarsi un occhio, per evitare che i loro sguardi provochino le basse passioni degli uomini).

Al di là della sua perfezione e utilità, l'occhio di vetro ha un aspetto negativo: le cispe. Più l’occhio è stanco e più si formano cispe. E più le pulisci più si rigenerano. Per questo io non lo tolgo mai, né per pulirlo né per dormire. Questo uno lo decide in base al suo organismo e ai suoi desideri.

Durante il giorno la lubrificazione è indispensabile. Come abitudine porto sempre con me un flaconcino di lacrime artificiali, uno specchio e fazzolettini di carta. Per il resto, ogni sei mesi vado dal mio ocularista (o fabbricante di occhi) perché proceda alla sterilizzazione con un sistema a microonde. E nient'altro. Non c'è niente di speciale nella cura di un occhio di vetro.

\newpage
<div class="breakpage"></div>

#Vino bianco {.hidden}

<p class="aligncenter">**VINO BIANCO**</p>

<br/>

<br/>

<p class="linepull"> Devo camminare. Ho i crampi alle gambe perché passo troppe ore seduta. Indosso l'impermeabile ed esco a fare una passeggiata. Uno scoiattolo, avvertita la mia presenza, salta da un ramo all'altro. Le felci bagnate lungo il sentiero mi sembrano grandi mani.</p>

A giugno abbiamo passato una notte sulla vecchia *talaia,* naturale osservatorio del mare. Siamo saliti fino alla cima della collina con le torce elettriche. Era una notte limpida, stelle tra eucalipti sgraziati. M. aveva preparato un giaciglio con molte felci tagliate con il coltello qualche giorno prima. Me l'aveva promesso: «Farò un nido di felci per noi due». L'euforia che generano regali di questo tipo è insostituibile nel breve periodo. E forse non lo è nemmeno nel lungo periodo.-

Stamattina l'aria porta odore di segatura. Trovo due uomini che stanno tagliando dei tronchi su uno spiazzo. Il loro cane mi si avvicina abbaiando e rimango ferma con lo sguardo a terra (i cani mi fanno molta paura), uno dei due uomini si avvicina, lo accarezza e lancia lontano un pezzo di legno.

– Vendete legna?

– Sì, più economica che in paese. Abbiamo anche miele, fatto in casa, là.

L'uomo indica un casale ai confini del bosco. Macchie di sudore sulla camicia. Sopra il tetto di ardesia, il fumo disegna barbe grigiastre nel cielo.

– Venga, l'accompagno.

Il negozio è nell'atrio, c'è di tutto in uno spazio che da tempo è anche un po' bar, un po' magazzino, un po' punto d'incontro.

– Se mi dà il suo indirizzo, gliela porto io a casa.

Mentre scrive il mio indirizzo, osservo le dita ossute dell'uomo.

– Adesso è schedata – mi dice, facendomi l'occhiolino.

<br/>

<p class="linepull"> Mi schiaccia l'occhio e sento un pizzicotto al cuore. Come sempre.</p>

Anche quando mi invischiai con quell'altro interpretai male i suoi segnali (le chiamate, i regali, le visite). Non erano tracce di un premeditato gioco di seduzione, piuttosto il riflesso di una mancanza, ma mi stava dietro, anche se non l'avrebbe mai ammesso. Io lo anticipai, lo invitai e lo trascinai nel mio mulinello.

Dovevo sigillare tutte le fessure alla tristezza, così mi abbandonai alla spinta gioiosa, capace di attraversare le montagne con un salto, come un gigante con scarponi magici. Adeguata caricatura della libertà. Fu una storia breve: avevo scelto male il complice (non vale la pena spiegare le ragioni).

Ci sono persone che mostrano indifferenza all'amore o semplicemente al sesso. Non so se si tratta di una decisione volontaria, di conformismo, pigrizia o di una conquista di altro tipo, una specie di risposta a una sfida. Pur sapendo che se non desiderassi nessuno mi risparmierei parecchie sofferenze, se vietassi a me stessa l'affettività che viene dalla carne, o se fossi costretta a farlo, per me sarebbe la fine: mi vedo come un mucchio di foglie secche o come il pesce che boccheggia sulla riva. Mi assale l'angoscia.

Per me è una vocazione camminare sul fil di ferro della passione, da una parte il ghiaccio, dall'altra il deserto. Per quanto i miei piedi siano doloranti, cerco sempre di fare un altro passo. E, se devo cadere, tra la parte della sterilità e quella della sete, scelgo sempre la seconda.

<br/>

<p class="linepull"> Arriva prima di mezzogiorno. Sul furgone, una scritta: «Rémy et Jacques Lafitte».</p>

– Jacques è mio fratello. La ditta è di tutti e due.

Accatasta la legna vicino al caminetto e si offre di accendere il fuoco. Porto un paio di bicchieri di vino bianco, per ringraziarlo, un Jurançon del Bearn. Mi spiega che qui ci aggiungono una goccia di succo di ribes rosso.

– Troppo dolce per i miei gusti, ma a Lei piacerebbe, è un aperitivo leggero – mi dice.

– Si sbaglia, preferisco i sapori forti.

Rémy sorride all'ambiguità della mia risposta.

– E cosa l'ha portata fin qui? Non è epoca di vacanze. O forse è venuta qui a lavorare?

Mi osserva le mani, le dita. La fede nuziale ce l’ho a casa; non l'ho venduta nemmeno l'inverno scorso, quando ho lasciato il lavoro. Ero in difficoltà con alcuni pagamenti, così che ho racimolato alcune cose d'oro (la medaglietta della prima comunione, alcuni gioielli ormai fuori moda e anche i denti d'oro di alcuni famigliari defunti) e li ho venduti in uno di quei “Compro Oro” così diffusi ultimamente. Non ho avuto il coraggio di vendere l'anello di matrimonio.



– Entrambe le cose. A riposare e a lavorare.

Gli dico che faccio la traduttrice.

– Per questo se la cava con il francese.

– Il minimo per comunicare. Non ho ancora abbastanza dimestichezza.



Adesso sono io a sorridere. Mi stupisco del mio istinto: pur essendo piuttosto giù, non perdo la minima occasione per flirtare. La formula del successo: combinare nelle giuste proporzioni malizia e mistero.



– Vado, altrimenti mi si fa tardi. Mi tocca il turno del pomeriggio, a mezz'ora da qui – mi dice, rammaricato.

Lo accompagno al furgone.

– E questo gabbiano? – gli dà un calcio con la punta del piede. \- Gli restano solo le piume. Ha una pala?

Scava un buco nella pineta e lo sotterra.

– Mi deve un altro bicchiere di vino.



Faccio cenno di sì con la testa. Quando se ne va, corro dentro casa, a vomitare.

\newpage
<div class="breakpage"></div>

#Un bacio sulla spalla {.hidden}

<p class="aligncenter">**UN BACIO SULLA SPALLA**</p>

<br/>

<br/>

<p class="linepull"> Vedere M. e desiderarlo era la stessa cosa.</p>

Arrivava verso le undici e tamburellava sulla porta (cenavamo a casa mia ogni due settimane, il venerdì). La *geisha basca* preparava la tavola con molta cura: un fiore in un vaso, tovagliette individuali, insalate fiammanti, un vassoio di frutti di mare. Quando arrivava non ci toccavamo. Mentre cenavamo venivano i reclami, i suoi («Non mi hai ancora abbracciato») e i miei («Dov'è il mio bacio?»).

Mi si avvicinava da dietro mentre lavavo i piatti. Affondava il suo viso nel mio collo e mi stringeva i seni, o mi prendeva per i fianchi. Mi piaceva di più quando non si era fatto la barba. Io mi muovevo timidamente; ero sfuggente, per essere più precisi, temevo sempre che la mia ciccia gli sembrasse troppo molle. Nonostante i dubbi, il mio corpo rispondeva immediatamente: ero già bagnata ancora prima di spogliarmi. La malizia di M. (soprattutto quella delle sue parole) mi teneva ormeggiata ai grovigli della follia.

La prima sessione di solito era brusca (non posso dimenticare i cigolii del letto della prima volta). Passava la sua mano sulla mia schiena, dall'alto in basso, come fa il veterinario con gli animali perché prendano confidenza. Poi, nel galoppo, mi tirava i capelli, dolcemente, la pressione giusta per adeguare la curvatura della mia vita. Se iniziavo a sudare, mi soffiava sulla pelle. Alla fine, un bacio sulla spalla sinistra.

Al mattino, al risveglio, lo facevamo con più calma, io sopra di lui oppure entrambi di fianco. Poi mi innervosivo per un attimo, in attesa delle sue parole: «Buongiorno, bella, non ho fretta» oppure «Vado, oggi ho molte cose da fare». Non mi alzavo finché non se ne andava. Rimanevo a letto, trattenendo il suo seme tra le mie cosce o annusando le lenzuola, per sentire il suo odore. Qualcosa di animalesco mi legava a lui.

Sotterrare queste scene e il suo modo di baciarmi quando mi salutava è uno degli aspetti più amari della rottura.

<br/>

<p class="linepull"> Non descriverò M., i tratti del suo viso o del suo corpo. Gli occhi sì: sono grigio verdi e a volte l'anello della pupilla assume un tono dorato. Il maggior valore di quegli occhi consiste in due elementi: uno, non essere in grado di mentire; l'altro, saper comprendere la natura. Per il resto, che potrei dire di M., che il semplice fatto di guardarlo mi produceva qualcosa di simile a una fitta. La bellezza fa male agli occhi che amano ciecamente. Non puoi capirlo, se non è successo anche a te.</p>

Le sue virtù si sgretolano adesso che, giudicando senza compassione, lo vedo così normale. La rabbia illumina, che cazzo. L’adulatore M., che conosce il fischio che usa il maschio della cinciallegra per conquistare la femmina, ha occhi per guardare anche altre donne. L’operoso M., che tende immediatamente la mano per aiutare in quel che serve chi ne ha bisogno, mi ha assegnato un posto molto basso nella sua scala di preferenze facendomi sentire come un orinale dimenticato in una vecchia stanza. L'affabulatore M., in grado di contagiare la sua allegria ad amici e colleghi, non mi offrirà fedeltà incondizionata. Il nobile M., che «non può dirmi quello che non prova e vorrebbe amarmi come merito di essere amata» ama troppo la libertà, questo gran campo vuoto e solitario. Nonostante ciò, quante volte l'ho tranquillizzato dicendogli che tra noi non ci sarebbero stati né debiti né pentimenti, ingenua che non sono altro!

M. non è per me. M. non è fatto per me. Non si può domare l'inclinazione naturale di un cuore umano se non soggiogandolo, usando la forza o il ricatto. E questo non è nel mio stile.

<br/>

<br/>

<p class="linepull"> *Da rivedere: a) Togliere i dettagli che potrebbero pregiudicare la buona immagine di M.. b) Sottolineare che l'interesse per M. non era solo sessuale in senso stretto: mi imprigionarono la sua personalità, la sua abilità per spiegarmi cose lontane dai miei campi d’interesse, il modo di affrontare la vita quotidiana e la sua visione della società.*</p>

\newpage
<div class="breakpage"></div>

#Vuoti ma palpitanti {.hidden}

<p class="aligncenter">**VUOTI MA PALPITANTI**</p>

<br/>

<br/>

<p class="linepull"> Metto alla prova la mia resistenza al dolore. Lo faccio rimanendo qui e scrivendo quello che scrivo.</p>

Ma la realtà, non essendo astratta, mi risulta asfissiante come un tombino.

Mi manca l’aria.

<br/>

<p class="linepull"> Se ci provo, posso fuggire, immaginando per esempio che io stessa sono un luogo lontano. Se il sole mi bacia, i miei capelli sono un tramonto rossiccio in un paesaggio marino in cui le mie fosse oculari sono due atolli, vuoti ma palpitanti.</p>

<br/>

<p class="linepull"> Sono cosciente che, in qualche modo, sto facendo di questo soggiorno qualcosa di mitico?</p>

Sì.

\newpage
<div class="breakpage"></div>

#7 ottobre {.hidden}

<p class="aligncenter">**7 OTTOBRE**</p>

<br/>

<br/>

<p class="linepull"> È il mio compleanno. Quarantanove anni.</p>

Mi chiama mio figlio, per farmi gli auguri. Il mese prossimo compie sedici anni. Era contento di rimanere con suo padre per un periodo più lungo del solito. È un bravo ragazzo, facilita le cose, non si lamenta di niente. È stato facile crescerlo. Fin da piccolo il suo carattere mi è sembrato esemplare. Quante volte mi avrà detto: «Tu, mamma, stai tranquilla». Una buona madre avrebbe risposto «non è niente» oppure «non preoccuparti, sono solo un po' stanca, nient'altro», quando mi chiedeva cosa mi succedesse. Invece quello che spesso ho fatto è stato mostrargli il luccichio di una lacrima, volutamente o no, perché sono sempre stata una bambina cresciuta e una frignona. Mi racconta che la Polizia basca la settimana scorsa ha sgomberato con violenza il centro sociale *Kukutza*. Non presto la minima attenzione alle altre notizie che mi dà. Mi spiega che sta cercando di organizzare un gruppo musicale con altri compagni di scuola. Mi basta sapere che sta bene.

Le amiche hanno preferito farmi gli auguri via email. Quest'estate sono venute tutte a trovarmi, ognuna con il proprio dono, come regali di condoglianze a una vedova. Una mi ha portato uno sfizio culinario, un'altra dello smalto per le unghie, la terza un pigiama, un'altra dei libri; la quinta mi ha portato a vedere la Pastorale di Larraine (non so perché, visto che ho passato il fine settimana a tremare e a tenermi su la testa). La sesta mi ha allungato una ricetta di antidepressivi. Altre due mi hanno chiamato da Donostia e da Gasteiz, invitandomi a cambiare aria. Con un'altra ci siamo viste nel vicino paese di Ea. Mi dicevano: «Ci tirerai fuori qualcosa di buono da tutto questo, vedrai». Se avessero potuto, mi avrebbero trasformato in una bambina e mi avrebbero messo in una culla, per potersi occupare di me a turno, la loro Mitxu. Più di una si è offerta di venire a passare qualche giorno da me, ma ho detto che avevo molto lavoro e mi hanno creduto (a questo ci credono sempre).

Sono emozionalmente esagerata, lo so. Mi è impossibile nascondere i sentimenti, pur sapendo che questo a volte va contro i miei interessi. Ma quando un problema si fa cronico, diventa difficile salvaguardare la pazienza delle amiche. Ormai hanno esaurito il fiato per mantenermi a galla e mi chiamano pochissimo. Non ho il decoro sufficiente per andare avanti senza piagnistei e le ho fatte sentire esageratamente incapaci di farmi guardare da un'altra parte, pur avendo messo in campo tutta la loro buona volontà. In ogni caso, non potrei affrontare tutto questo senza di loro, senza l'aiuto delle pazienti orecchie e delle audaci anime delle Sorelle del Dolce Amore.

Ho dimostrato di essere troppo debole nell’affrontare il dolore quando le cose vanno male. Sono un esempio ridicolo per quanto riguarda l'interezza. Stavolta la rosa della poesia basca non può nuotare più il là. Si merita che la fischino.

Anche per questo sono fuggita qui, come i frati si ritirano nella loro cella, per digerire questo che, in qualche modo, è anche un fallimento ideologico (perché considero un fallimento la prostrazione che mi ha causato il non sentirmi amata come volevo). Di lutto in lutto, ne uscirò più forte e più saggia da questa situazione? Devo credere all'irreversibilità?

La negligenza sta mettendo radici attorno ai miei piedi, radici sempre più robuste, alimentate dall'apatia. Non posso muovermi, benché senta mille graffi. E non voglio muovermi, perché voglio scrivere su questo ritiro: avvinghiata nelle mie erbacce mi sento in salvo.

<br/>

<p class="linepull"> In paese ho visto Remy. Mi ha invitata a bere un caffè. Gli ho detto di no, che andavo di fretta.</p>

Qualunque uomo io guardi, penso che nessuno mi potrà mai dare il piacere pieno che mi dava M..

Sono stata al mercato. C'era un banco di animali (tartarughe, hamster, ecc.). Non approvo la gente che tiene gli uccellini in gabbia. Tuttavia ho comprato un cardellino. Il venditore mi ha avvisata che è in epoca di muta e che adesso non canterà. Come è giusto che sia. L'ho chiamato Janis.

Stasera mi ha chiamato M., una mezza chiamata. Non mi ha dato il tempo di rispondere.

\newpage
<div class="breakpage"></div>

#Effetti dermici: la conchiglia e la rete {.hidden}

<p class="aligncenter">**EFFETTI DERMICI: LA CONCHIGLIA E LA RETE**</p>

<br/>

<br/>

<p class="linepull"> Oltre ad essere spiacevole è assai violento che, quando sei in mezzo alla gente, solo per essertelo strofinato per il prurito, l'occhio si giri e diventi bianco o che esca dal suo buco. Lo copri con la mano e scappi verso un luogo più discreto dove rimetterlo al suo posto. La situazione non risulta comica, benché lo sia. C'è un certo merito nell'accettare questo aspetto crudele della tua fisionomia: il fondo rosaceo del cratere vuoto sembra un mollusco schiacciato.</p>

Ci fu un periodo in cui un mendicante prendeva il treno da Bilbao alla zona del Txorierri. Una volta si sedette di fronte a me. Dopo un po' mi resi conto del buco che aveva sotto la palpebra e mi vennero i brividi, proprio a me, che dovrei esserci abituata.

Attualmente non si può dire che io sia restia ad analizzare i miei occhi e il loro contorno. Ho la palpebra inferiore sinistra gonfia, perché durante una sessione medica mi iniettarono del silicone per ridurre la profondità del buco e dar volume alla zona delle occhiaie. L'obiettivo estetico-terapeutico di quelle siringate era compensare l'aspetto della parte superiore del viso. Ma con il passare del tempo e a causa di alcuni calcoli errati, le pieghe artificiali sono emigrate e adesso l'occhiaia sinistra assomiglia a una conchiglia piatta con rilievi perpendicolari al naso. Per questo, quando sono molto stanca, se mi si guarda la parte sinistra del viso, sembro più vecchia di quello che sono. L'occhiaia destra, invece, si presenta adorna di una rete di piccole rughe, le linee che corrispondono alla mia età.

\newpage
<div class="breakpage"></div>

#Sull'età pericolosa {.hidden}

<p class="aligncenter">**SULL'ETÀ PERICOLOSA**</p>

<br/>

<br/>

<p class="linepull"> L’orologio del corpo va cambiando. Così impongono gli anni: diminuisce il sonno, diminuisce la massa muscolare, diminuiscono le energie. Il primo sintomo è un ciclo mestruale irregolare (anche se la ribellione della memoria si nota prima). Da questo momento fino alla fine, entri irrimediabilmente nell'età pericolosa. Per tradizione, la si chiama *età del cambiamento* (come l'adolescenza).</p>

La carenza di estrogeni provoca degli squilibri: vampate, alterazione del battito cardiaco, sudore improvviso, perdite di orina, secchezza vaginale, cambiamenti d'umore, nervosismo, improvvisi momenti di tristezza. Col tempo possono sorgere anche problemi di salute, i più noti sono l'osteoporosi e le malattie cardiovascolari.

Anche il cosiddetto “occhio secco” è uno degli effetti dei cambiamenti ormonali. La sua caratteristica principale è il prurito, perché anche le mucose oculari si seccano. In questo senso, è apprezzabile il benefico effetto delle lacrime: a quelle involontarie quando tagliamo la cipolla, ci entra un pulviscolo o del fumo in un occhio, bisogna aggiungere anche la quantità addizionale dovuta al fardello emotivo. Le lacrime proteggono gli occhi dalle infezioni.

È il momento di assumere soia. Nei paesi dove la soia è un elemento della dieta quotidiana, i casi di tumore al seno sono inferiori. Tuttavia, le industrie farmaceutiche utilizzano a volte alcune sostanze aggressive (acetato ed etanolo, tra le altre) e non ne sono ancora state determinate le conseguenze sul lungo periodo.

Se il tuo ginecologo o ginecologa è gentile, si preoccuperà di farti alcune raccomandazioni: assumere alimenti ricchi di calcio e di vitamina D; evitare i grassi; ridurre il consumo di uova, caffè e bevande alcoliche; preferire il pesce alla carne; smettere di fumare; abituarsi a bere tè verde e fare attività fisica. Di solito non danno molte altre spiegazioni: prendono nota della data dell'ultima mestruazione, senza aggiungere altro (come quando stai per avere un figlio e le precauzioni e le attenzioni sono tutte rivolte al momento del parto, e nessuno ti dice niente della ripida china dell'allattamento). Se non si produce nessun flusso di sangue dopo un anno dall'ultima mestruazione, *au revoir la jeunesse.*

Da tempo prendo delle pastiglie di minerali, una ogni mattina. In questo sono stata costante. Da domani cercherò di fare una buona colazione e un po' di movimento. Se il tempo mi accompagna, noleggerò una bicicletta.

Dalla primavera ho avuto le mestruazioni una sola volta, un paio di lunghe macchie, a maggio, un accenno di un fluido scuro invece dell'abbondante flusso di prima. È già la quinta interruzione; potrebbe essere l'ultima. Ma la menopausa non è solo dire addio al flusso mestruale.

Quando hai una vampata, ti sembra che il corpo sia di lana. Il sudore ti appiccica i capelli alle tempie e alla nuca. La botta dura due o tre minuti e hai la sensazione che tutto il corpo emani vapore (il ventaglio trova un posto nella borsetta, e non per ragioni romantiche).

Il corpo aveva iniziato a cambiare già da prima. Si estende, come uno yogurt versato su un piattino. La pancia diventa molle così che, se ti sdrai su un fianco, ti si sposta verso le costole, come la pelle di un otre vuoto. Stessa cosa succede anche ai seni. I muscoli delle braccia ballano e quelli delle gambe dondolano. Spuntano macchie isolate sulla fronte. I capezzoli, invece, diventano più chiari. La pelle del collo si raggrinza (M. diceva che il mio collo era «velluto vivo») e quando passi la mano sul viso si formano delle pieghe sottili, come sui foulard di seta. Anche il suono della pelle cambia: se ti accarezzi le cosce senti un leggero strofinamento, ed è addirittura possibile che si stacchi della pelle morta, alcune squame. I capelli diventano grigi così come il vello pubico. Le labbra di sotto si assottigliano.

Ho striature sulla pancia. Assomigliano a ruscelli di cera. L'ombelico sembra una bocca flaccida e senza denti, come quelle che mostrano le figure mitologiche nelle fontane di pietra. La pancia è la parte più brutta del mio corpo. Due cicatrici parallele di dieci centimetri attraversano il mio ventre sopra il pube da una parte all'altra. Sono sottili, non di un rosso intenso, ma sono lì, a dividermi la pancia in due, e si devono all'asportazione del trombe di Falloppio dopo due gravidanze extrauterine (aver avuto mio figlio tra una e l'altra è stata una vera fortuna). Fatto sta che è chiaro che le estirpazioni costituiscono un *leit-motiv* poetico nella mia vita. Bisogna prenderla con umorismo.

D’altra parte, se devo fare delle valutazioni positive, do un bel voto alla mia pelle e alla mia bocca. E, ovviamente, al mio occhio destro.

Oltre a tutto quello che ho detto, c'è tutto il resto, un groviglio. Non mi riferisco a un'alterazione mentale ma all'angoscia, perché c’è una domandina che non scompare mai del tutto e per sempre, che ci accompagna per tutta la vita («Di cosa o di chi ho bisogno per trovare me stessa?»). Anche se in ogni tappa della nostra vita siamo in grado di trovare una risposta adeguata, il desiderio che origina questa domanda, in quanto insoddisfabile, ritorna a infastidire nella maturità.

Karin Michaelis, all'inizio del XX secolo, chiamò *età* *pericolosa* la fase della vita che racchiude questi cambiamenti intimi. Nel romanzo omonimo, una donna di quaranta e più anni lascia il suo amato sposo e la sua comoda vita per ritirarsi su un'isola. Si fa costruire una casa, dalla quale comunicherà con l'esterno solo attraverso le lettere. In queste lettere, allude ai disturbi psichici che alcune donne soffrono con il climaterio; nel suo quaderno, tra le altre cose, descrive l'apprendimento del silenzio. Non manifesta assolutamente nessun segno di depressione. Sceglie la solitudine radicale per non essere «come le altre». La pazzia non è la soluzione.

Succede che si vuole trovare un soffio di allegria non solo nel rifugio della solitudine ma anche nella compagnia di qualcuno (pur sapendo che sono molto più utili ed efficaci una sana alimentazione, lavorare seriamente e fare attività fisica). E siccome siamo convinte che, raggiunta questa età, abbiamo meno ragioni per aver paura o per non provare a fare le cose che ci sembrano importanti, ci dedichiamo a inventare allegorie e teorie per giustificare il nostro comportamento.

<br/>

<p class="linepull"> *Climatérico*. Cerco una traduzione al basco. Significative le accezioni che trovo nel dizionario di Plazido Mujika editato nel 1965: *gaitz, gaizto, galgarri, arriskuzko, galbidezko,* cioè: *male, malvagio/a, pernicioso/a, pericoloso/a, corrotto/a.* Hanno tutte a che vedere con il male. Mi sembrano degne di attenzione tutte le accezioni che fanno riferimento alla perdita, soprattutto se consideriamo le ragioni di questi miei aggrovigliamenti. Le manifestazioni della perdita, inoltre, sono molto grafiche: abbandonare da qualche parte, senza volerlo, qualcosa che avevamo; spendere inutilmente qualcosa; qualcosa che sparisce; per qualche motivo ritrovarsi con qualcosa distrutto, fatto a pezzi o annullato.</p>

\newpage
<div class="breakpage"></div>

#Come una mammografia diede origine a un’allegoria {.hidden}

<p class="aligncenter">**COME UNA MAMMOGRAFIA DIEDE ORIGINE A UN’ALLEGORIA**</p>

<br/>

<br/>

<p class="linepull"> Dalle lastre si vedevano due macchie nel seno destro, due nocciole scure.</p>

Nello studio del ginecologo sentii quella specie di accecamento che si avverte quando all'improvviso si spegne e poi si riaccende la luce. L'albero che vedevo dietro il vetro mi sembrava uno scheletro in piedi. Mascherai la voglia di piangere fissando lo sguardo sulle ricette che c'erano sulla scrivania e su una scatola piena di guanti di lattice.

Ci accordammo per ripetere l'esame. D'accordo. Non è niente, i seni che si estendono come besciamella tra le due piastre di metacrilato. Il collo un po' indietro, avvicini il torace, alzi un po' il braccio. Molto bene. Resista un attimo. Rilassati, non vergognarti dei tuoi seni flaccidi. Ancora un attimo. Così, molto bene. Il suono metallico della macchina. Sbuffi per il dolore. Resisti.

E se fosse necessario asportare un seno? O addirittura peggio? Come calcolare quante carezze ci restano? La data di morte non sta scritta da nessuna parte.

Quando lo raccontai a mio marito, mi abbracciò. Mi disse parole abili, confortanti fino a commuovermi. Non potevo aspettarmi una risposta migliore. Ma non mi servì. Non volli che mi servisse.

All’epoca, avevo già iniziato a vedere la nostra relazione come una strada. Una strada con molte porte, su ognuna delle quali era incisa una data (anche tu avrai un elenco di date significative, belle o traumatiche: il giorno che vi siete conosciuti; il primo fine settimana passato assieme; la nascita dei figli; il trasloco, forse; quelle vacanze; la discussione durante quel maledetto pranzo famigliare; la tua mania di continuare a nominare qualche collega perché al pronunciare il suo nome senti un tepore al cuore; lo strano pomeriggio in cui vi parlaste con disprezzo davanti all'insegnante; i balli folli di tua moglie alle feste e la notte che per vendetta fosti costretta a respirare sul cuscino la puzza di fumo portata dal bar; o quella volta che ti rendesti conto di un sorriso tra il tuo uomo e una cameriera e dovesti incassare un rabbioso «Devi sempre controllare tutto?» come uno sputo in faccia).

Quando le rare giornate negative diventano aria viziata quotidiana, la rabbia resta in ebollizione all'ombra e sovente fuoriesce per qualunque motivo, perché è la valvola di sfogo del malessere. Allo stesso tempo anche la minaccia dello squilibrio è in agguato perché, se uno considera soddisfacente la propria vita, l'altro ha il presentimento di un vuoto imminente. E anche tutte queste cose quotidiane ma sconcertanti – che sono allo stesso tempo conseguenza e causa dell'allontanamento – graffiano in sottofondo, lavorando in silenzio. L'incomprensione ci deforma agli occhi dell'altro e, al contrario, i mostri si moltiplicano ovunque.

Non c'è più modo di discernere se nelle nostre manovre di avvicinamento siamo più forti o più deboli. Siccome non lo sappiamo, deambuliamo alla deriva ascoltando il rumore del bastone da cieco dell’altro. Ma il suono di quei passi titubanti rimbomba come un’esplosione nella strada muta (la battaglia del silenzio è violenta) e, nel giro di poco, siamo vinti dallo sconforto.

Il cerchio si chiude: quando siamo schifati, vorremmo essere lontani; e quando siamo abbattuti, ci sembra che tutto sia troppo lontano. Perché esiste una distanza che è una specie di compendio ai limiti del nostro essere materiale. Quando siamo avvinghiati al corpo dell'altro e accarezziamo il viso che abbiamo di fronte con dita indagatrici, confermiamo la consapevolezza che i battiti non potranno mai avere lo stesso ritmo. Forse l'altro si è addormentato, oppure è assorto nei suoi pensieri, in testa un’insignificante lista della spesa o qualunque altra cosa senza importanza. In questo indecifrato silenzio, la distanza si impossessa di noi e ci fa sentire ognuno su un bordo del precipizio, a meno che gli occhi non tendano un ponte che ci avvicini. Non esiste codice della pelle che sciolga il ghiaccio quando i sentimenti più incompatibili – il sentimento di colpa e quello dell'abbandono – si accovacciano tra due amanti.

<br/>

<p class="linepull"> In questa strada a due ci sono porte che si attraversano assieme e altre che separano. E ci sono pezzi di muro che trasudano un liquido vischioso, perché la distanza è appiccicosa, come la bava delle lumache. Ti avvolge completamente e mentre lotti per non soccombere allo schifo, non chiedi altro che poter continuare a lavorare con normalità, svolgere le faccende domestiche con normalità, convivere sotto lo stesso tetto con normalità. Riassumendo: che la distanza non implichi, nella messa in scena quotidiana, un carico superiore a quello che le tue spalle possono sopportare. All'inizio genera panico questa sensazione di lontananza che ti fa sentire così vulnerabile.</p>

Se la distanza ha già liberato i semi del disamore nel tuo petto, puoi scegliere solo una di queste due alternative: o ignorare la bava fredda facendo sforzi titanici affinché la felicità interrotta ritrovi un posto nella vostra strada (questa è la tassa relativa a un modo di vita convenzionale, andare avanti ripetendosi certezze come: «Succede a tutti, la convivenza è difficile»), oppure mettere da parte quello che ci si aspetta da te e aprire quella nuova porta che vedi nella strada allegorica della vita, quella porta pericolosa che attrae i tuoi passi, e varcarne la soglia da sola.

Se hai notato che il tempo ti sta scappando con la stessa ansia con cui il vapore scappa dal congelatore, decidi di toglierti un travestimento e indossarne un altro, dicendo tra te e te: «Sono una donna», come se fosse la prima volta che sulla faccia della terra si pronuncia questa frase in tutto il suo significato.

Se perdonare e chiedere perdono comincia a essere come trascinare una catena ai piedi, inizi a comportarti per te stessa, alla ricerca di qualcosa (potrebbe essere la mano di un uomo) che ti sollevi dal fossato della tristezza, del disprezzo, della noia, della rassegnazione, della paura, del risentimento e dello scontento.

Credo che abbiamo avuto fortuna quando i nostri bastoni da cieco hanno iniziato a scontrarsi nella nebbia, perché abbiamo deciso di prenderci una pausa per salvare le ceneri del nostro bel passato: «Te lo meriti, me lo merito». I buoni propositi hanno preso il posto dell'amore.

*Voilà* la storiella che racconto a me stessa. La sua giustificazione, la fretta di spremere la vita. Se tutte le persone che sono a rischio di ammalarsi o che hanno una crisi facessero la stessa cosa, cosa sarebbe questo pianeta? Il caos.

\newpage
<div class="breakpage"></div>

#Teoria della scatola di formaggini {.hidden}

<p class="aligncenter">**TEORIA DELLA SCATOLA DI FORMAGGINI**</p>

<br/>

<br/>

<p class="linepull"> La verità è che il referto della seconda mammografia fu buono. Le macchie non erano tumori ma calcificazioni che bisognava tenere sotto controllo (e fine dell'episodio, tante storie per un allarme che si è rivelato falso). Nel frattempo, le mie statistiche mi portarono a formulare la teoria della scatola di formaggini:</p>

– La vita è una scatola di formaggini, – dicevo – ma hanno tutti una data di scadenza diversa. Nella mia ce ne sono quattro che devono essere sostituiti: la vita di coppia, il lavoro, il posto dove vivo e la poesia (si può credere o no, ma in quel momento ero completamente priva di ispirazione, anche se poco dopo tutte le vicende che sto menzionando si trasformarono in un fertile germoglio letterario); altri tre sono ancora freschi: mio figlio, le amicizie e la mia utopia.

– ...?

– Essere sempre più signora e padrona.

– Ah! Ma le scatole di formaggini non hanno otto porzioni? – mi chiedevano gli altri.

– Immaginiamo che l'ottava sia un jolly, uno spazio tenuto per le cose nuove, la capacità di accettare cambiamenti positivi... il potere di essere acqua. *Be water*, amici.

Adesso mi vergogno di quel mio atteggiamento così superficiale. Quante volte sarò stata ridicola. E ancora di più dopo la storia con M., quando ho verificato che le rotture che si realizzano con il cuore e quelle che si fanno con la testa non coincidono perfettamente.

Mi suscitano pena (ma anche un po' di ammirazione) le persone che non scoperchiano mai la loro scatola di formaggini, quelle che non ci provano nemmeno a togliersi la maschera, l'abito di donna, madre e figlia (ruoli) che si è adatto loro così bene, dopo tanto tempo e tanta fatica. Un forte applauso a quelle che delimitano con precisioni gli alfa e gli omega della loro felicità. Tuttavia dubito che, per quanto si taglino o tingano i capelli, l'inconfessabile ideale smetta di girargli per la mente. Forse trovano nei centri commerciali una legittima via di sublimazione, visto che c'è bisogno di un certo coraggio per lasciare affiorare i sentimenti compressi, così come una certa lucidità per variare i termini della prodigiosa domanda (cioè trasformare la domanda: «Di cosa o di chi ho bisogno per trovare me stessa?» in: «Come voglio vivere adesso?»). Questo è ciò che chiese Adrienne Rich alla stessa Adrienne Rich: «Cosa pensi di fare con quel che ti resta da vivere?». Quando si sospetta che la risposta sia oltre la porta sconosciuta, uno dice «Avanti» oppure «Fermo lì!» e le conseguenze dell'una o dell'altra sono incomparabili.

Conosco donne che a questa età si sono fatte un amante. Mi hanno detto che gli sembrava un modo di dimostrare rispetto e stima di se stesse. Quasi sempre, questa storia è la prima e l'ultima, e ha un obiettivo in qualche modo architettonico, garantirsi un pilastro accessorio sul quale appoggiare il peso della quotidianità. Anche l'amore può essere una ragione; in un modo o nell'altro, sembra essere una questione di sopravvivenza: la relazione B è il punto d'appoggio della vita A; e il bisogno di nascondere la congiuntura B, uno stimolo per la situazione A.

Molte nascondono questo capitolo, come chi interra un tesoro in un campo. Poche lo rendono pubblico, quando non c'è altra soluzione o quando si sentono pronte a lasciare il marito (se il marito non le ha già lasciate, appena venuto a conoscenza; anche se ci sono dei mariti sacrificati, disposti a dimenticare e ricominciare da zero, per la moglie o per i figli). Poche se ne vanno senza chiedere un centesimo, senza pretendere né spiegare niente. Eccezioni.

Per quanto riguarda gli uomini, la mia impressione è che molti di loro preferiscano non preoccuparsi della qualità dei loro formaggini e che ci riescano grazie a questi strumenti: il calcio, la birra, le partite a carte, le canne, lo sport, le cene con gli amici, il successo o il potere, le prostitute. Anche se ci sono eccezioni.

Carolyn G. Heilbrun lo spiega così nel suo saggio *Scrivere la vita di una donna*: «La maggior parte di noi trasforma il bisogno di essere amata nel bisogno di amare e per questo ci aspettiamo dai nostri uomini e figli più di quello che loro, immersi nella loro vita, possono offrirci». Accanto a un uomo felice immerso nella lettura del giornale, di solito c’è una donna frustrata. E potremmo sostituire *lettura del giornale* con qualcos’altro. Viene a significare che se l'adorazione-follia di un uomo per qualcosa non è abbastanza forte da includere una donna, quella donna, prima o poi, si sentirà delusa e da quel momento non si sa cosa può succedere. È l'opinione di Alice Munro in uno dei racconti della raccolta *Segreti svelati*. Il titolo del libro è abbastanza eloquente.

\newpage
<div class="breakpage"></div>

#Cause di perdita oculare {.hidden}

<p class="aligncenter">**CAUSE DI PERDITA OCULARE**</p>

<br/>

<br/>

<p class="linepull"> Le cause della perdita di un occhio sono due: malattia o incidente.</p>

Quando facevo la maestra, un mio alunno ebbe un tumore alla retina (ne approfitto per dare un altro dato sulla spontaneità infantile: i bambini mi chiedevano: «Cos’hai all'occhio?». Non si aspettavano la risposta).

Un marinaio amico di mio fratello si cavò un occhio con un coltello che gli scappò dalle mani con tutta la sua forza mentre tentava di sciogliere il nodo di una rete.

Una segretaria dell'ambulatorio di Solokoetxe mi ha raccontato che suo cognato aveva riportato delle gravi ferite in un incidente stradale e non si toglie mai gli occhiali scuri. Non riesce ad accettare la cosa.

C'è anche chi ha perso un occhio in un attentato. Oppure in una manifestazione.

In ambito rivoluzionario, ne abbiamo un succulento esempio nel cinema muto, il massacro de *La corazzata* *Potëmkin* (Eisenstein, 1925). I cosacchi dello Zar sparano al popolo in rappresaglia contro i bolscevichi. Un proiettile colpisce in pieno occhio una donna che sta scappando con una carrozzella. La carrozzella precipita giù per le scale di Odessa eccetera. Memorabile l'occhio distrutto di quella madre.

Claudia Massin parla della necessità della totalità, quando dice che il risultato di tutto quello che perdiamo è una cifra, personalizzata, e che quando perdiamo qualcosa che ci appartiene, qualcosa che non si dovrebbe perdere, la nostra cifra diventa inesatta per sempre.

La sala d'aspetto dell'ocularista è sempre piena di cifre inesatte. E quando si tratta di fare il bilancio di perdite e benefici, non si può negare che il deficit di un occhio non sia un vantaggio per l'altro, in quanto a vista e a brillantezza.

\newpage
<div class="breakpage"></div>

#Lettera {.hidden}

<p class="aligncenter">**LETTERA**</p>

<br/>

<br/>

<p class="linepull"> Vieux Boucau, 14 ottobre 2011</p>

Caro M. di ieri e di sempre,

il tempo è morto ed è resuscitato. Adesso mi capirai.

Oggi ho trovato sul pavimento l'orologio che c'è all'entrata. Il gancio che lo sosteneva si è staccato e nel cadere si è rotta una lancetta. D'ora in poi, l'orologio incompleto non potrà indicare l'ora: sarà inesatto per sempre. Questo imprevisto mi ha fatto risvegliare dall'anestesia e riaprire gli occhi. Il mio risveglio consiste nello scrivere questa lettera.

Questi ultimi giorni ha fatto un tempo da cani. Sarai andato alla scogliera ad ammirare le onde. E forse avrai anche nuotato. Dicevi che bisogna sapere quanto si è in grado di resistere alle onde; che è vero che l’onda ti dà una spinta e ti sembra di poter uscire ma, quando torna indietro, la risacca ti imprigiona come se fossi un burattino di paglia. Con la terza onda, affondi.

La burrasca ha lasciato dei rami sulla spiaggia. Ne ho portati alcuni a casa, li ho levigati con della carta vetro e li collocati in un grande vaso di cristallo trovato nel ripostiglio e ripulito dalla polvere. Ho trasformato dei rifiuti in un addobbo. Mi dedico a questo, a trovare un'utilità a quello che la natura e il destino mi mettono in mano.

La nostra storia è iniziata in spiaggia, le prime parole quel mese di ottobre, quasi due anni fa. La spiaggia di Isuntza era coperta di conchiglie. Quando ti sei avvicinato, ho valutato la tua altezza, la dentatura e le tue unghie. Non mi eri sembrato pericoloso, sessualmente intendo dire (e guarda un po' invece come sono le strade dell'amore!). Mi hai parlato come se avessimo confidenza e mi sono commossa con le tue faccende (quei problemi, i soliti gravami di sempre). Ecco il limite delle donne comprensive!

Dopo un po’ di tempo, mi hai detto che tu mi avevi già vista che facevo il bagno, che leggevo o che scarabocchiavo dei fogli. Che ti eri già chiesto come doveva essere fare l'amore con una donna come me. Cosa significava «una donna come me»? Volevi dire una donna che si trova nell'età pericolosa. Una donna che è capace di stare da sola. Una donna che ha qualcosa da raccontare. Questo volevi dire.

Nella sala di questa casa c'è un portolano, una vecchia carta marittima, con colori, linee e segni organizzati in base a una precisa gerarchia. Mi ricorda te. Quando ci sdraiavamo vicini, ti dicevo «Questo è il mio territorio», toccando con la punta delle dita uno a uno i nei della tua schiena, dozzine di piccole isole scure. La riempivo di baci pensando di poter colonizzare con le mie labbra il tuo cuore (tu invece sei entrato nel mio con quei vocativi irripetibili e con i baci che mi davi sulla pancia). Per me, la distanza tra le tue costole, l'angolo tra il collo e le spalle, la lunghezza della colonna e la superficie delle tue natiche erano *terra cognita*; non posso dire la stessa cosa dei tuoi territori interiori. E adesso mi vedo come un naufrago su un barcone, alla deriva, senza bussola, come se l'ordine di valori della mia rotta fosse stato stravolto dal venir meno della mappa che tu rappresentavi.

Sai qual è lo slogan turistico locale? «*Une autre saison*». Se è vero, in base alla cartografia, che si continuano a trovare nuovi luoghi nell'universo, torna di nuovo al mio e vieni qui nelle Lande, troverai una donna sulla spiaggia, sono la tua «*femme à l´autre saison*».

<p class="alignright"> Meibi</p>

<br/>

<p class="linepull"> Davanti alla buca delle lettere esito e alla fine non ce la infilo. Mi fa schifo il mio banale lirismo, l'atteggiamento da santarellina, la stucchevolezza dell’adorazione, il vizio di attribuire significati simbolici alla semplice realtà, i miei elementari giochi di parole.</p>

Come ho potuto dimenticare che i corpi dei nuotatori imprudenti che oltrepassano i limiti a volte non ricompaiono?

La mia debolezza, reticente, falsa la mia volontà.

Ma cosa voglio, in realtà? Che senso ha tutta la retorica della lettera? Che prezzo devo pagare, quello della vergogna o quello del pentimento?

Brucio la lettera. Non prima di averla copiata: sono posseduta dalla maledizione del mio stesso inchiostro.

\newpage
<div class="breakpage"></div>

#Animation gasconne {.hidden}

<p class="aligncenter">***ANIMATION GASCONNE***</p>

<br/>

<br/>

<p class="linepull"> A Moliets c'è un *Adrenaline parc*. La brochure offre divertimento senza alcun rischio: quad, body-board, paint-ball e skateboard. Uno spazio incomparabile per feste di lavoro, di compleanno, di addio al celibato, tutti i giorni dalle due alle sette del pomeriggio, da aprile a settembre. Età minima richiesta, 14 anni. Se fosse aperto, M. si divertirebbe molto. Perché in realtà è un bambino.</p>

Lui prenderebbe bene questa osservazione (essere infantile) peggiorativa per qualunque adulto. «Bisogna saper essere bambini, anche se si è adulti» direbbe lui, «perché no?».

<br/>

<p class="linepull"> Quasi tutti i giorni vedo i raccoglitori di alghe. Un gruppo viene da Hossegor a piedi, li accompagna un trattore. Deve esserci un centro di sperimentazione non so dove, che organizza delle uscite. Gli artigiani locali utilizzano le alghe anche per fare saponi, mischiandole con olio ed essenze naturali. Dovrei comprarne alcuni, da regalare alle mie amiche quando torno.</p>

<br/>

<p class="linepull"> Durante una delle mie visite alla mediateca, osservo con attenzione un cartello sulla fauna e la flora dell'Atlantico. Mostra come sono andati cambiando i contorni del fiume Aturri fino a formare l'attuale paesaggio di boschi e dune. A esso si devono le principali attività della zona: la lavorazione del legno, la commercializzazione dei prodotti derivati dall'allevamento delle anatre e il turismo (incluso tutto quello che ha a che fare con il surf).</p>

Un paradiso per M., vecchio surfista eternamente giovane. Scalare le onde per lui è un modo di stare al mondo. Ha cominciato a praticarlo da poco, aveva già quarant'anni passati. Un modo più sano di altri di affrontare le sfide della vita. Ogni volta che il mare increspato gli viene addosso, dice a se stesso: «Se questi muri di acqua non mi ingoiano, non potrà certo farlo una buca sulla terra». Per questo lo chiamo *squalo*: perché lo squalo non smette mai di nuotare e, se lo facesse, morirebbe; e perché ha la pelle dura di chi ha sopportato molti colpi, è un uomo dalle spalle larghe.

<br/>

<p class="linepull"> Sono arrivata in bicicletta fino al lago di Leon, una decina di chilometri. C'era vento e ho dovuto pedalare molto. Cammino scalza sulla riva. Mi piace sentire la sabbia e le spine dei pini che si attaccano ai piedi bagnati. Se M. fosse qui con me, sicuramente noleggeremmo una canoa per attraversare il lago.</p>

C'è un piccolo hotel, accogliente. Mi è sempre piaciuto, fin dalla prima volta che l'ho visto. Mi ricordo di una mia poesia di tempo fa: dicevo che avrei scritto le iniziali sulla sabbia o il mio numero di telefono sul vetro di una macchina. Quando la scrissi, molto tempo fa, pensavo proprio a questo hotel: prendere un enigmatico appuntamento e avere la possibilità di contemplare un tramonto e un'alba da una stanza, prima le striature viola dell'acqua e poi quelle rosse. Nella mia fantasia, ho quasi sempre interpretato la parte della ragazza della pubblicità di un profumo.

\newpage
<div class="breakpage"></div>

#Un occhio di vetro è anche una metafora {.hidden}

<p class="aligncenter">**UN OCCHIO DI VETRO È ANCHE UNA METAFORA**</p>

<br/>

<br/>

<p class="linepull"> Perché parlo di tutto questo? È una sfida che ho lanciato a me stessa perché, tempo fa, un editore mi ha gettato l'amo. Mi aveva fatto ridere.</p>



\- Mi stai prendendo in giro? Non dirai sul serio...

\- Pensaci... Forse avere un occhio di vetro ti ispira qualcosa.

\- Se questo particolare facesse di me una scrittrice, ancora ancora, ma... Ah! Parli metaforicamente, vero?

\- No, no. Il fatto di avere un occhio solo non ha nessuna conseguenza sulla tua vita quotidiana? Parla di questo, ma come se avessi in mano una lama da barbiere.

\- Mi stai dicendo che sono melensa?



Poi mi aveva citato il racconto di Castelao *L’occhio di vetro*. Il narratore racconta di aver perso un occhio perché un gallo gli diede una beccata.

E, andando ancora più indietro nel tempo, una poesia satirica di Jonathan Swift, nella quale Corinna, una bella ragazza, perde un occhio mentre va al mercato e deve raccoglierlo da terra (è quello che capisco con il mio inglese elementare).

Un altro giorno mi mandò un messaggio in cui mi raccomandava di leggere *Kaputt* di Curzio Malaparte. Fra le varie vicende relative alla Prima Guerra Mondiale, racconta di quella volta che, in una pensione, gli mostrarono un cesto pieno di occhi strappati ai prigionieri.

Mi ricordai del libro di Koldo Izagirre *Sua nahi Mr. Churchill?* Precisamente di un aneddoto relativo ad Aitzol quando, la vigilia della sua fucilazione, Hidalgo gli distrugge un occhio assestandogli un colpo di chiave inglese.

Poi ho scoperto Henri, un giovane contadino che, conquistato dal carisma di Bonaparte, voleva essere suonatore di tamburo della sua armata ed era finito a fare il cuoco e, nelle steppe gelate attorno ad Austerlitz, aveva perso un occhio, oltre al cuore. La creatrice di quel personaggio è Jeanette Winterson (ne approfitto per dire che, nel suo romanzo dal titolo *The Passion,* si possono trovare frasi come questa: «A me piace la passione, mi piace stare tra i disperati»).

Al diavolo tutti questi esempi realisti di occhi letterari persi. Nel mio caso, l'occhio di vetro ha due dimensioni: una reale, perché è un segno della mia identità (non dirmi che non si vede che c'è qualcosa di strano, di solito tengo l'occhio sinistro più chiuso); un'altra, metaforica, perché l'ho scelto come simbolo generale di tutto ciò che ho perso nella vita.

Non so dove mi porterà questo esperimento iniziato il 9 settembre del 2011, non so nemmeno fino a quando si prolungherà e nemmeno quanti argomenti toccherà. Siamo già a metà ottobre.

<br/>

<p class="linepull">*Un dato da tenere in considerazione: ho parlato con quell'editore poco fa. Gli ho spiegato sommariamente l'argomento: «L'asse è una passione rotta e l'occhio di vetro un simbolo. Lo sai, è una delle mie caratteristiche, che rappresenterà le mie lacerazioni. Ci metto anche questioni legate all'età».*</p>

*La sua risposta mi ha delusa: «Quindi hai scritto di una vecchia?». Ho sentito il desiderio di mandarlo a quel paese, per l'incredibile fatica che mi ha causato quel punto di vista così rachitico. Non era ironico, e nemmeno voleva provocarmi, come fa sempre. Ha svalutato con uno spontaneo pregiudizio il presunto percorso del mio personaggio e i suoi conflitti.*

*Forse il destino di questo testo sarà un cassetto. O un cestino: materiale che bisogna eliminare in quanto rifiuto, risultato del nostro “fare” il cui valore è nullo.*

*Tuttavia, darò un seguito a ciò che ho iniziato.*

\newpage
<div class="breakpage"></div>

#La tentazione del plus {.hidden}

<p class="aligncenter">**LA TENTAZIONE DEL PLUS**</p>

<br/>

<br/>

<p class="linepull"> Mi chiama un'amica. Non sa dove sono; e non me lo chiede. Meglio così. Ha bisogno di qualcuno che l'ascolti raccontare il suo dramma e io ho fama di essere un'attenta ascoltatrice.</p>

Mi spiega che stamattina è caduta, non sa come, che all'improvviso si è trovata inginocchiata per terra che puliva il sangue con uno strofinaccio da cucina.



\- Sai com'è, per lasciare tutto in ordine prima di uscire... – mi dice con ironia e mi scappa un sorriso. \- Ma questo è stato dopo, quando ho ripreso conoscenza e ho pensato: “Che cazzo sto facendo?!” Sono andata in camera come uno zombi e ho detto a mio marito: «Dammi un asciugamano, sto perdendo sangue! Svelto!». Si è svegliato di soprassalto, come se gli avessi rovesciato in faccia un secchio d'acqua.

Quando ha nominato lo strofinaccio, mi sono ricordata della donna che era stata trovata sul marciapiede del quartiere. Indossava una vestaglia rosa, e la bottiglia di *Vetril* aveva formato una pozzanghera azzurra vicino alla sua testa frantumata.

\- Non è l'unica – aveva detto un cliente del bar. – Si buttano con lo straccio in mano, per far credere che sono cadute mentre pulivano i vetri. In modo che la famiglia possa riscuotere l'assicurazione, sì.



Avevo abbassato lo sguardo per nascondere il brivido provocato da quella spiegazione così razionale e mi ero messa ad analizzare i cerchi concentrici lasciati dal caffè sul fondo della tazzina: mi sembravano una strada chiusa, un labirinto pieno di nomi mitici. Per esempio, Sylvia, che mise la testa nel forno, dopo aver preparato la colazione ai suoi figli; Alfonsina, che si consegnò al mare dopo aver mandato il suo addio alla radio; Virginia, che entra nel fiume con le tasche del cappotto piene di sassi; Anne, asfissiata in garage dal diossido di carbonio della sua auto; Alejandra e le pillole di *Seconal*; Marina, una corda attorno al collo; le candele di Ingeborg; Karin Boyer, addormentata su una rupe, il piacere della siringa; Ana Cristina Cesar, era stato con un fucile o si era buttata dalla terrazza della casa dei suoi genitori? Tove Ditlevsen, ancora una volta sonniferi; Reetika Vazirani, un'emorragia a vene aperte; Florbela Spanca, Amelia Roselli, Danielle Collobert, Nilgun Marmara. Le morti di queste donne brillano come pietre preziose: il suicidio svuota le loro biografie di tutti gli altri elementi. Di conseguenza, ogni dettaglio ha la sua importanza.



\- Gli ho detto di portarmi un asciugamano dal bagno, che stavo male... Per fortuna le bambine dormivano. Erano solo le sette e dieci.



La mia amica continua a parlare. Immagino perfettamente la situazione: nell'armadietto del bagno bicarbonato, pinze per i capelli, una pomata contro l'eczema. Il marito prende la salvietta che c'è vicino al lavabo. Nel frattempo, il sangue ha lasciato una macchia scura sulla sua camicia da notte, come prima sullo strofinaccio della cucina (come quella che ho lasciato io oggi nell'assorbente, dopo cinque mesi).

Mentre mi parla, penso ad altro, se il suicidio potrebbe essere utile per elevare la mia biografia o la mia opera, per aggiungere un plus a una o all'altra. Cazzate. Spacconate di chi non ha mai veramente provato nella carne cosa significa rimanere davvero senza niente, di chi non conosce la miseria, l'esilio, la fame, il dover abbandonare i propri figli in un orfanotrofio, i campi di concentramento, gli ospedali psichiatrici, il cancro, le atrocità dello Stato... A loro non era rimasto niente per continuare a vivere. «Una delle due», dice Joumana Haddad, «o fuggi dalla tua morte, o la domi». Oppure no.

Quali sono i criteri validi per rimanere attaccati alla vita?

Che morte sceglierei io? Aspetterei un treno dentro una galleria, rannicchiata tra i binari, come un feto. Il fatto è che mi comporto come un lattante ogni volta che questo dolore mi aggredisce come una belva con gli artigli.

Igor Estankona, in una poesia del libro *Anemometroa*, offre una chiara metafora per descrivere l'amore disperato. Dice che amare non so chi è come saltare da una torre di zucchero. Una torre di zucchero, immagine di un amore dolce ma fragile, la cui cima si conquista salendo da un'impalcatura che uno costruisce con impegno, utilizzando imbragature incompatibili con la vigliaccheria.

La donna dalla vestaglia rosa (forse di trattava di una madre molto amata e compassionevole) si è lasciata cadere dal nono piano di via Zabalbide. Doveva avere dentro di sé una cella o una scala a chiocciola interminabile, evidentemente non merlature zuccherate. Da dove prende il coraggio di buttarsi dalla finestra una persona che non ha la forza nemmeno di vivere? Forse aveva una personalità instabile. O una malattia incurabile. O forse è rimasta prigioniera in uno dei labirinti dell'età a rischio. La sua vita avrà perso significato. O forse quello che aveva perso era la coscienza di avere la forza necessaria per affrontarla.

La mia amica non vede che sono distratta, che mi sto inventando una storia parallela più interessante della sua sincope.



\- Dodici punti, cara. Devo aver sbattuto contro un cassetto aperto, pare. In ospedale mi hanno detto che forse si è trattato di un abbassamento di pressione, ma credimi, mi è passato per la testa un documentario sui tumori. Pensa, ho iniziato a prendere nota di tutte le cose che devo ancora fare, ho cercato nella rubrica il telefono del notaio, ho anche scritto un abbozzo di lettera per le mie figlie…



Perché questa vocazione delle donne per l'organizzazione e sempre, sempre, questo istinto di proteggere i propri cari?

Mi guardo i piedi. Ho l'impressione di scivolare su un pendio orizzontale. Allo stesso tempo inizio a pensare cosa verrebbe in mente di pulire a me: i vetri, i lampadari o la soffitta. L'hard-disk del computer, quello sì dovrei svuotarlo.

Mento: non butto mai via quello che scrivo. Conservo tutto, nella convinzione che prima o poi quelle righe disorientate troveranno un testo dove collocarsi. Questa scrittura metamorfica mi tranquillizza, fino a darmi il coraggio di accettare la sfida del foglio in bianco.



\- Mettiti a letto con una rivista, prenditi una pausa, reclama delle attenzioni... \- consiglio alla mia amica.



So di averle detto un'idiozia. So che sto pensando a un sacco di sciocchezze. So che è assurdo voler costruire una narrazione prendendo come base le mie sventure.

Ci salutiamo. Mi guardo attorno. Poi osservo di nuovo i miei piedi. Sono gelati. Batto il pavimento con i talloni per assicurarmi, ancora una volta, di essere davvero nel posto giusto.

\newpage
<div class="breakpage"></div>

#In trappola {.hidden}

<p class="aligncenter">**IN TRAPPOLA**</p>

<br/>

<br/>

<p class="linepull"> Alle quattro e mezza si fa buio. Le Lande in autunno non hanno niente a che vedere con quello che io conoscevo. Me l'aspettavo. Le notti e i giorni sono lunghissimi. A parte la pace che mi dà il silenzio, quello che sto scoprendo qui è una crescente avversione alla solitudine. Mi sento prigioniera nella trappola che io stessa ho preparato.</p>

Non ti sembra credibile tanta sofferenza? In realtà commettiamo stravaganze di questo tipo e anche peggio quando siamo infatuati (altra cosa è imparare a risolvere questi conflitti in modo diverso). Non vuoi che io confessi che la cosa più forte che c'è in me è quello che sento per M.. Vuoi leggere che ho un'altra passione, più grande e più profonda: la scrittura, per esempio. Farlo sarebbe, secondo te, un modo per rafforzare la volontà di andare avanti.

<br/>

<p class="linepull"> M. mi ha chiamata altre due volte. Pare che sia preoccupato per me. Ho notato nelle orecchie il rimbombare del sangue. Non ha bisogno di me come io ne ho di lui, questo una lo sente. «Non sarai arrabbiata» mi ha detto. La questione tra di noi è ancora lì, al rosso vivo.</p>

«Almeno mandami un messaggio ogni tanto» mi ha chiesto l'ultima volta. Mi è uscita una risata amara. Messaggi come i miei non glieli manderà mai nessuno, questo è sicuro. «Li rileggo quando mangio il panino, in fabbrica, o prima di dormire. Sono più di duecento, Meibi, duecento fiori». Sembra che a me non succeda come a quella giovane schiava di Sulem che, guardando il re da lontano, inutilmente lanciava all'aria i suoi versi, parole come petali.

#Na nga def, xarit? {.hidden}

<p class="aligncenter">***NA NGA DEF, XARIT?***</p>

<br/>

<br/>

<p class="linepull"> Ieri hanno bussato alla porta. Mi è sembrato di averlo immaginato e non ho risposto. Hanno chiamato di nuovo e allora mi sono affacciata alla finestra. Sotto c'era un senegalese, con un grande sacco sulla spalla.</p>

Abbiamo preso un caffè assieme, in cucina. Mi ha detto che guadagna di più con la vendita porta a porta e che si sposta da un paese all'altro in autobus. Gli ho chiesto come si dicono alcune parole in *wolof*:



\- *Ça va, mon amie*?

\- *Na nga def, xarit*?



Mi ha riassunto la sua vita. Aveva un sorriso caldo. Mi ha fatto bene.

Gli ho comprato dei calzini, per mio figlio. E un braccialetto, una bigiotteria in stile indiano, con smalti marroni e rosa, che combina fiori ed elementi geometrici. Anche se non sono il tipo che si concede un capriccio all'improvviso, non ci ho pensato due volte perché c'era il ritratto di Janis: un uccellino rotondo posato su un ramo, a cui non mancava nemmeno la pigna della *forêt landais*. L'uccellino se ne sta tranquillo sul ramo, il becco chiuso. Il suo occhio è un puntino nero. Mi ha dato l'impressione che mi stesse guardando, come gli animali delle fiabe, quasi aspettasse di mostrarmi qualcosa.

\newpage
<div class="breakpage"></div>

#Breve storia dell'ocularistica {.hidden}

<p class="aligncenter">**BREVE STORIA DELL'OCULARISTICA**</p>

<br/>

<br/>

<p class="linepull"> Nonostante alcuni precedenti, si può dire che l'ocularistica come specializzazione ebbe inizio nel XVIII secolo, prima in Francia e poi in Germania.</p>

Auguste Boissoneau viene considerato il padre dell'ocularistica. Fece esperimenti costruendo occhi con materiali diversi e giunse alla conclusione che quello che i pazienti tolleravano meglio era il vetro. Il suo lavoro ebbe un'influenza decisiva sullo sviluppo di questa scienza, a tal punto che, all'inizio del XIX secolo, i chirurghi tedeschi iniziarono a promuovere la sperimentazione di un prodotto nazionale con l'intenzione di mettere un freno al monopolio francese.

C'era una volta, nella bella terra di Turinga-Lauscha un giovane che di professione faceva il soffiatore di vetro. Si chiamava Ludwig Muller-Üri e realizzava occhi per le bambole. A forza di copiare le tecniche dei francesi e applicando le sue, ottenne un notevole progresso nel campo delle protesi. Gli attribuirono molti premi in esposizioni scientifiche a livello mondiale, e grazie a lui nacque la prima fabbrica tedesca di occhi artificiali: *Erstes deutches Atelier für Künstliche Menschenaugen.*

Più che Ludwig, a me piace il francese Auguste, perché fece molti viaggi in tutta Europa per seguire i suoi clienti, sia civili che militari. Lo accompagnava anche suo figlio, che lo aiutava. Rese note le sue conoscenze attraverso un'infinità di articoli e di libri. Per fare un solo titolo: *De la restauration de la physionomie chez les personnes privées d´un oeil ou Exposé d´un nouvel oeil artificiel à double échancrure interne* (Parigi, 1858). Tra l'altro era anche un naturalista, un ornitologo. Identificò molte specie di uccelli.

Nel XX secolo, invece, dopo la Seconda Guerra Mondiale, gli Stati Uniti si imposero in questo settore. Ebbe inizio l'oculistica acrilica, che soppiantò il tradizionale *oeil de verre*.

\newpage
<div class="breakpage"></div>

#Lo specchio {.hidden}

<p class="aligncenter">**LO SPECCHIO**</p>

<br/>

<br/>

<p class="linepull"> Sto guardando la copertina di un’edizione di *La città delle dame,* scritto da Christine de Pizan nel 1405. L'autrice descrive una città invincibile perché le pietre con cui è stata costruita sono le donne del passato; i materiali usati per finirla, malta e colore. Una delle illustrazioni realizzate da Anastasia (la disegnatrice che la Corte di Francia aveva messo al servizio di Christine) ha attirato la mia attenzione.</p>

Si vede una dama del Rinascimento seduta davanti a un cavalletto. Nella mano sinistra ha uno specchio, nel quale si riflette il suo viso; con la destra tiene un pennello. La donna sta dipingendo su una tela il suo autoritratto.

Pertanto l'immagine della donna appare tre volte: come soggetto sullo sgabello e come oggetto nello specchio e nel dipinto. In questo triplo gioco di immagini ho trovato conferma all'idea che l'autosservazione può essere l'origine e il fine della creazione artistica. Allo stesso tempo mi suggerisce anche riflessioni sulla natura speculare dell'arte, nel momento in cui l'osservatore e l'osservato si identificano.

Vicino alla pittrice ci sono alcuni vasetti con pigmento, una scatolina di legno, uno stiletto e un altro oggetto che all'inizio fatico a riconoscere ma che adesso vedo bene: un altro specchio, un secondo specchio da mano, col manico, girato sul tavolo. Sul retro di quello specchio si vede un riflesso indefinito, blu scuro, bianco e rossiccio, che corrispondono allo sfondo del quadro, alla pelle della donna e al colore del suo vestito. Quindi anche questo specchio, appoggiato sul tavolo con noncuranza, riflette in qualche modo ciò che l'autrice sta realizzando con cura e minuzia.

La donna sta dando gli ultimi ritocchi al ritratto appoggiando la punta del pennello non sui capelli, né sulla fronte, e nemmeno sul petto, ma sulla bocca, complice della parola. Per analogia, il mio occhio attribuisce un'interpretazione naturale agli elementi della scena: la tela è lo spazio della scrittura; i vasetti di colore, i dati biografici che influiscono sulla scrittura; lo stiletto, la volontà di levigare qualunque residuo di forma o di sostanza; la scatola di legno, il ricettacolo dove si tengono i gioielli del passato, la memoria.

L'atteggiamento della pittrice che sta analizzando se stessa mi indica che devo essere precisa quando parlo di me. Lo sguardo e il capo leggermente piegato mi trasmettono la tranquillità di chi non ha niente da perdere. Non ha (abbiamo) altro desiderio che vedere noi stessi e mostrarci così come siamo.

E cosa rappresenta lo specchio girato sul tavolo? La capacità di esprimere la realtà solo a metà. O, forse, ciò che non possiamo vedere attraverso lo specchio della coscienza. Oppure quello che non riusciamo a vedere per colpa della nostra biografia e della corazza genetica. O che non vogliamo vedere. Forse quello specchio sono gli altri, coloro che costituiscono, completano l'immagine di ciò che siamo. Inquietante il significato di quel secondo specchio.

<br/>

Sono cosciente di quello che sto facendo. Sto scavando nel dolore per trarne profitto.

Non ho mai negato di aver tratto dei benefici dal leccarmi le ferite. E anche adesso puoi criticarmi, dicendo che mi comporto come una damigella singhiozzante e che tutte queste storie sembrano più che altro un processo terapeutico, o la versione scritta di un reality-show.

In linea di principio, non metterò la testa sotto la sabbia se mi rinfacci di seguire un modello ormai vecchio, passato di moda: trovare la bellezza nel dolore era il peccato delle donne che ci hanno preceduto, come l'errore di trasformare la rabbia in accettazione. I tentativi di evitare il sentimentalismo si rivelano inutili, una volta su due. E parlare di ciò che è evidente non presuppone nessun merito (mi vergogno della pochezza delle mie riflessioni, questo sono io a confessartelo).

Fino a che punto sono onesta sui dettagli che ometto a proposito, lo so solo io: va risparmiato ciò che non interessa e, al contrario, bisogna massimizzare ciò che di per sé è un'inezia, se è pertinente o se aiuta a mantenere la curiosità. Su questo sarai d'accordo con me.

Per questo ti dico che questo testo non è un molo, né un ponte, né un faro, una casa o una strada le cui fondamenta siano state poste mischiando cemento e ferro, ma piuttosto uno specchio di vetro, con una cornice in stile *patchwork*.

La tecnica del patchwork consiste nell'unire pezzetti diversi; non va confuso con il concetto di matriosca: così come nelle bambole russe una si nasconde dentro l'altra, anche l'artista è solito nascondersi tra gli strati della sua opera. Io no. Molti scrittori vigilano attentamente l'immagine che danno di sé, coscienti dell'immunità che garantisce il non offrirla in pasto agli occhi voraci dei lettori. Io no.

\newpage
<div class="breakpage"></div>

#Occhi di vetro in caso di patologie congenite {.hidden}

<p class="aligncenter">**OCCHI DI VETRO IN CASO DI PATOLOGIE CONGENITE**</p>

<br/>

<br/>

<p class="linepull"> Nella sala d'aspetto dell'ocularista siamo sempre in molti.</p>

Una volta ho sentito un pianto straziante, quello di un bambino. Erano strilli di paura, il terrore di una battaglia persa in anticipo trasformato in lamento. La donna e il bambino sono usciti dopo poco, il piccolo con la testa appoggiata sulla spalla della madre, esausto. Non avrà avuto ancora tre anni. Dopo di loro toccava a me.



\- Povero bambino… che brutti momenti \- ho detto al medico.

\- È nato senza occhi.



La microftalmia e la nanoftalmia, malformazioni congenite, colpiscono un bambino su diecimila. Nel feto c’è un più o meno grave iposviluppo del bulbo oculare, a volte associato a malformazioni delle palpebre e delle vie lacrimali. In casi estremi, gli occhi di quel bambino posso sembrare due asole opache. Non è possibile mettere delle protesi definitive finché la scatola cranica non ha ultimato il suo sviluppo. Questo intervento radicale viene considerato fondamentale dagli esperti per la socializzazione del soggetto.

\newpage
<div class="breakpage"></div>

#Colei che non mi abbandona mai {.hidden}

<p class="aligncenter">**COLEI CHE NON MI ABBANDONA MAI**</p>

<br/>

<br/>

<p class="linepull"> Ogni tanto faccio dei bei sogni, un regalo dell'istinto di conservazione. Scarsa protezione, anche se valida per i momenti di veglia. Stanotte ho sognato mia madre. Fra poco saranno dieci anni dalla sua morte. Nel sogno, stava togliendo i bottoni a un vestito (per tutta la vita ha mandato avanti un negozio di abbigliamento).</p>



\- È un modo per aggiustare i vestiti troppo stretti – mi ha detto. Meno bottoni ci sono, meglio si respira.

Era mia madre quando aveva cinquant'anni, non la donna consumata prima della morte.

\- Certo che ce la farai \- ha continuato \- perché sei mia figlia.



Oggi ho dormito otto ore filate, la prima volta da luglio.

Joyce Carol Oates, in un romanzo dal titolo *La madre che mi manca*, dice che il destino delle madri è ricordare. Che ricordano cose che nessun altro conosce, compreso episodi che non interessano a nessuno. Episodi che, quando se ne vanno le madri, se ne vanno con loro: in qualche modo sparisce la boa che segna il tuo posto sulla spiaggia di fronte al mare. Chi si ricorda, se non una madre, dello scarabocchio fatto appena iniziata la scuola sulla parete della sala, ed esattamente in che punto? O di quando le presi dei soldi dal portamonete senza il suo permesso. Le madri sono la memoria dell'infanzia.



\- Quando la vita è amara, bisogna mandarla giù a cucchiaiate, come uno sciroppo.



Mia madre interpretava il dolore a modo suo, le serviva come consolazione pensare che i dispiaceri, con il passare del tempo, avrebbero portato qualcosa di buono. Non era abituata, come molte donne della sua epoca, a fare ciò che desiderava, ma ciò che doveva fare.

Le ho messo in bocca le parole che volevo sentire:



\- Ti mancherà l’aria, ma non soffocherai.



Da quando persi l'occhio, il terrore che io diventassi cieca le consumò le forze. Con i resti di quella fortezza tarlata mia madre costruiva un'allegria candida, come quella dei bambini che fanno palline con pezzetti di plastilina ammorbidita con le mani. Aveva di che preoccuparsi: mia nonna paterna era cieca. Un occhio l'aveva perso a causa di un incidente, quando la calce caduta dal soffitto della cucina gliel'aveva bruciato; l'altro quando ormai era anziana, a causa dell'ipertensione. Probabilmente ho ereditato da lei il glaucoma, assieme alla loquacità. Uno dei miei zii, a cui un petardo aveva fatto saltare un occhio, era suo figlio (tutte queste coincidenze possono sembrare una parodia, ma credo sia pertinente accennarvi).

Mia madre portò in pellegrinaggio da un tempio all'altro dell'oftalmologia quella sua figlia dagli occhi difettosi, finché non dovette prendere una decisione irrevocabile: bisognava togliere l'occhio. In ogni caso, è certo che da tempo sarei cieca se mia madre non mi avesse obbligato ad andare a un'ultima visita, alle quali andavo di controvoglia, stufa di sentire sempre la stessa diagnosi senza soluzioni. Dappertutto mi dicevano che la malattia dell'occhio non si poteva curare; ma nessuno che correvo il rischio di perdere anche l'occhio sano. Mia madre, che essendo una mezza sarta nutriva già una certa simpatia per Santa Lucia, da allora depositò in lei una fervente devozione.

Il ricordo più doloroso del postoperatorio dell'enucleazione non è tanto l'enorme tappo di cotone infilato nel cavo oculare, ma il catetere, il dolore provocato da due infermiere non molto esperte nel vano tentativo di infilarmi quel tubo nell'uretra. Col passare del tempo, siamo riuscite a ridere ricordando gli aneddoti della clinica di Saragozza.

Mia madre ha resistito a tutto, pur non essendo una donna forte. Ieri mi ha detto:



\- Abbi fede.



Se offri un dito a un bebè, lo afferrerà, perché per lui quel pezzo di carne è come una corda che lo collega al mondo. Sognare mia madre mi ha fatto capire che non ci sono modelli precostituiti per dare forma a quello che sarà la nostra vita. Ciò che ci accade è come un collage, frammenti di una storia globale che si riempie di senso mentre si costituisce: la vita è un vestito che prende forma mentre viene cucito pezzo a pezzo. Mi sento fortunata per questa capacità di servirmi di un sogno come se fosse una stampella alla quale appoggiarmi per attraversare la realtà.

<br/>

<br/>

<p class="linepull">*Domande: I riferimenti a mia madre sono sufficienti a dimostrare che è stata un modello di donna nell'insegnarmi che la perseveranza è la qualità principale per cancellare la frontiera fra la debolezza e la forza?*</p>

*«La madre» è un tema ricorrente nella mia opera. La pubblicazione di questo testo può dare l'impressione di essere un facile dejà-vu, o un'ossessione, il riflesso di un vuoto incolmabile. Non credo si tratti di questo. In fin dei conti, sembra che non tagliare questo cordone ombelicale psicologico sia un modo per confortarmi.*

\newpage
<div class="breakpage"></div>

#Cicatrici e altre cose {.hidden}

<p class="aligncenter">**CICATRICI E ALTRE COSE**</p>

<br/>

<br/>

<p class="linepull"> È fondamentale che il tempo faccia marcire la memoria per poter parlare del passato. Gli eventi normali iniziano a brillare (ad avere un peso sufficiente per essere menzionati) quando fermentano i ricordi.</p>

Avevamo un negozio di abbigliamento in via Dendari. Era un locale buio, lungo e stretto, arredato con scaffali di legno. Di fronte c'era una fontana su cui si leggeva una data: 1888; lì ci dissetavamo noi bambini nelle pause del nostro andirivieni.

Da piccola mi affascinavano gli apparecchi per i denti e i segni delle vaccinazioni. Volevo avere delle cicatrici sulla pelle. Le consideravo segni di chi aveva qualche vissuto memorabile, la testimonianza di avventure selvagge a cui non avevo avuto modo di prender parte. Osservavo con ammirazione, per esempio, una brutta cicatrice che un'amica aveva su un ginocchio.



\- Mi è scoppiata una bottiglia di gazzosa \- spiegava lei, orgogliosa.



Le cicatrici rotonde che vedevo d'estate sulle braccia nude di mia madre e di altre donne mi sembravano delle piccole lune piene di pelle o delle polentine schiacciate. Giocando a fare l'infermiera, con la penna facevo dei segni sulla fronte e sulle braccia della mia bambola preferita. Con quelle cicatrici disegnate mi sembrava più grande. Senza saperlo, imprimevo sulla sua pelle le ferite che la vita ancora non mi aveva procurato e che poi sono diventate la scusa per le mie avventure letterarie.

Una volta mi regalarono una valigetta, in similpelle, con una croce rossa sul coperchio. Quel gioco fece di noi giocattoli della curiosità: le piccole forbici argentate, il fonendoscopio nero, le bende, la scatola di pillole-confetti e gli aghi di gomma furono un incomparabile stimolo per iniziare ad analizzare i nostri corpi. Quella valigetta fu uno degli elementi delle nostre prime esperienze sessuali (forse devo a questo una delle mie fantasie erotiche, quella della visita medica). Giocavamo nel retrobottega, nel magazzino, ragazzine con la divisa blu e le calze bianche. Appena tornate da scuola, davamo un bacio a mia madre e, presa la merenda da dietro il bancone, attraversavamo il negozio e ci rifugiavamo nel retrobottega. Semplicemente chiudere la porta trasformava quella vecchia stanza in uno spazio privato. Quando c'erano dei clienti, mia madre non poteva prestarci molta attenzione, e comunque aveva sempre qualcosa da fare, così che noi lì eravamo tranquille.

Sul pavimento del retrobottega erano ammucchiate pile di stoffe, di quelle che si vendevano a metro, tele arrotolate attorno a lamine rettangolari di cartone. La maggior parte erano serie, di tela blu da lavoro o sobri stampati per vestiti da lutto, ma ce n'era una diversa, una stoffa a fiori bianchi e rossi, di quelle che si usavano per cucire le fodere dei materassi, che da una parte era il negativo dell'altra. Usavamo quella tela come barella nei nostri giochi. Ricordo le mani di una compagna di scuola su e giù dal mio torace che si fermavano sui capezzoli di un petto che ancora non aveva sporgenze. Con piacere obbedivo ai suoi ordini: «Tira fuori la lingua» oppure «Apri le gambe» oppure «Tocca il mio ombelico». Ricordo anche la punta arrotondata delle piccole forbici di plastica dentro il mio ano, o la pressione della garza tra le cosce, come se volesse curare una ferita, asciugare un liquido allora impossibile.

<br/>

<p class="linepull"> Benché fossi obbediente, a volte facevo la saputella; non ero superba ma sicura di me; non ero capricciosa, ma a volte rispondevo male; fragile, senza essere piagnucolona. Credo che la degenerazione del mio occhio abbia rappresentato una lezione di umiltà. Da quando compì tredici anni, quella ragazzina carina dovette ammettere di avere qualcosa che poteva risultare ripugnante per qualcuno. La frase che ripetevo sottovoce nei momenti bui («Anche se sono normale, sono speciale») era una giaculatoria per la mia psiche, come le cicatrici sono, per la carne, una conferma del dolore.</p>

<br/>

<p class="linepull"> Tocca a ognuno di noi inventare trucchi per gestire ciò che ci frega.</p>

Quando morì la mia madrina, quel mese di aprile, io avevo nove anni, la sua bara fu collocata nella sala di casa nostra, fra quattro ceri. Senza che i famigliari se ne accorgessero, versai due gocce di cera sugli occhi di una madonna di alabastro che lei spesso teneva tra le mani, *tac tac*. Quelle due gocce di cera, in assonanza con gli occhi chiusi della mia madrina, furono il mio modo di dirle addio.

Da ragazzina, confessai a un'amica qual era il ragazzo che mi piaceva. Durante la prima festa in piazza, lei fece in modo di baciarlo davanti a me. Mi sentii come un gattino che fanno esplodere con una miccia in bocca. Con un ago bucherellai gli occhi di una fotografia della mia amica. Ancora oggi, se ci incontriamo per strada, lei non mi vede e nemmeno io vedo lei.

Più o meno un mese fa, con la chiave ho fatto a pezzi gli occhi di un piccolo squalo di peluche che tenevo appeso allo specchietto retrovisore. Crac-crac, *caput* gli occhietti. Hanno emesso un suono come quando calpesti un maccherone crudo. Quell'alter ego di M. adesso non vede più niente e non dondola più quando guido. In realtà sta come deve stare, come me.

Questi sono, tra gli altri, i miei metodi segreti per praticare l'occhio per occhio. Visto che mi sono decisa a raccontare questi riti da pazzoide, c'è da pensare che mi siano serviti per sublimare l'angoscia dell'abbandono, la rabbia del tradimento o la debolezza dell'impotenza. Sollevare le croste delle ferite per lasciarle seccare all'aria è segno di aver superato i brutti momenti; in questo caso, significa parlarne.

\newpage
<div class="breakpage"></div>

#Uccelli, freddo e ali spezzate {.hidden}

<p class="aligncenter">**UCCELLI, FREDDO E ALI SPEZZATE**</p>

<br/>

<br/>

<p class="linepull"> Ha fatto freddo in questi giorni. Dalle grondaie penzolano dei ghiaccioli e la brina scricchiola sotto i miei passi. A volte il forte vento mi fa sbandare. Sembra che voglia sradicare anche la ginestra spinosa.</p>

Percorro il sentiero che gira attorno alla laguna di Port d’Albret. Su un tratto ci sono dei tamarindi. Assieme al salice, il tamarindo è il mio albero preferito, perché le sue fronde cadenti sembrano una sottile pioggia verde. Entrambi hanno i rami a una mezza altezza, piegati sotto il loro desiderio di ascendere, (come molti di noi). Strofino le foglie tra le mani, le nervature lasciano il segno sulla mia pelle, ne aspiro il profumo. Ne metto un rametto nel libro che porto nello zainetto.

Non ho mai visto così tanti uccelli. Fanno fatica a trovare da mangiare e per questo si avvicinano tanto al sentiero. Attanagliati dal freddo, non hanno la forza nemmeno di spaventarsi. Prima un merlo, poi un tordo che cerca di rompere con il becco il guscio di una lumaca per estrarne il corpo. È rimasto a guardarmi, impassibile, mostrandomi il suo petto maculato. Non è fuggito perché deve sostenere la sua sfida (come io la mia). Ci sono dei chiurli sul bagnasciuga. Non si vede anima viva.

La scorsa primavera, un pettirosso affamato scendeva alla spiaggia di Karraspio e si infilava fiducioso nella macchina di M. che gli dava scaglie di noci.



– Ti assomiglia – mi aveva detto per telefono. – Mi osserva attentamente ed è pacifico.

\- Sarà il mio totem. Te l'ho mandato da Bilbao, per prendersi cura di te.

\- Può essere: ha il tuo colore e mi guarda il culo quando mi spoglio per fare il bagno.



Poi mi sussurrava qualche onomatopea... cip, cip, cip. Mi eccitavo al solo sentirle. Mi accendevo, mi trasfiguravo, rifiorivo.

M. mi portava piume di ghiandaia dal bosco. M. mi mostrò il nido di una coppia di falchi sulla scogliera di Endai. M. restituì alla madre un piccolo corvo che era caduto dal nido costruito su un pino dell'isola di fronte alla spiaggia. M. liberò, tagliando il filo con i denti, un gabbiano che agonizzava intrappolato in uno strumento da pesca. Le braccia di M. mi sembravano due ali quando mi prendeva in braccio e adesso che ognuno di noi segue la propria rotta sotto il cielo, il freddo mi paralizza le ali. M. non sa niente di Janis. Io non sono un uccellino disposto a beccare le briciole dalla mano di M..

<br/>

Sopra le dune si accende un’insegna luminosa. Salgo da una rampa di cemento. C'è gente giovane nel locale. Mi ci fermo a cena, la prima volta da quando sono qui: cozze come le preparano nelle Lande. Quando mi alzo per andarmene, qualcuno mi saluta da un angolo. All'inizio non la riconosco.

– Come stanno le calendule? Sono ancora vive?

Simone si mette il cappello e usciamo assieme. Sembriamo quasi madre e figlia.

– Dove ti nascondi? Non ti vedo mai.

Mi parla come se fossimo amiche.

– Sto scrivendo un libro.

– Però! E di cosa parla?

Le dico il titolo. Me ne pento mentre lo sto ancora pronunciando, per la situazione grottesca che si è creata.

– È sulla magia? Gli occhi di vetro non sono le sfere delle chiromanti?

Mi scappa uno sbuffo amareggiato. Non capisco se fa sul serio o se scherza.

– Diciamo che si tratta di una *self-imitation*.

– *A, bon!*... Non si nota molto... Adesso, perché l'hai detto...

Però si innervosisce e mi parla delle lenti delle macchine fotografiche, delle palline di Natale, di bolle di sapone, chissà che associazioni ha fatto una dopo l'altra. Idee utili. Dovrei prenderne nota. Quando arriviamo davanti a casa mia, mi dà un leggero bacio sulle labbra. Poi vedo la luce della sua sigaretta allontanarsi tra gli arbusti.

<br/>

Ho cinque chiamate perse: tre da casa di mio padre e altre due da un numero con prefisso di Bizkaia. Un'altra chiamata. Mi zio.

– Si può sapere dove ti sei cacciata?

Mi sgrida. Mi riprende per non esserci mai quando hanno bisogno di me. È fuori di sé. Non capisce perché devo stare lontana da casa per così tanto tempo e, ancora meno, come posso lasciare mio figlio. E loro, i miei vecchi.

– Tuo padre è caduto per strada. L'hanno portato via in ambulanza.

– Chi c'è con lui?

– Chi? Nessuno! Io ne ho abbastanza con badare a me stesso.

Brontolando, metto qualche abito e il quaderno in una borsa e parto per Galdakao. Prendo anche Janis, anche se Simone se ne occuperebbe se glielo chiedessi.

Consumo l'intero rotolo di carta-casa nel viaggio, da tanto piangere e soffiarmi il naso. Lo tengo sul sedile a fianco. La cellulosa è pratica, una morbida mano che non è di nessuno. Il pianto serve per incanalare la rabbia e l'autocommiserazione. Non sarebbe difficile avere un incidente, penso in autostrada, simulare un colpo di sonno. Invece no, mio padre mi aspetta. E dopodomani abbraccerò mio figlio. Ha solo quindici anni.

Ascolto la radio. Oggi, 20 ottobre, c'è una grande notizia: ETA lascia per sempre la lotta armata.

Arrivo in ospedale alle due di notte. Mio padre ha un braccio rotto, ma la cosa preoccupante è il trauma cranico. Pare che abbia perso sangue dalle orecchie e bisogna tenerlo sotto controllo finché non si esclude un'emorragia interna. Russa tranquillo, grazie ai calmanti. Odio il russare del vecchio (e cosa non odio, a volte). Ma adesso mi tocca reprimere questo sentimento.

È arrivata Quella Che Sa Fare Tutto, come ha detto una volta non ricordo chi. Infermiera, segretaria, autista e cuoca le 24 ore del giorno. Quando do un bacio sulla fronte a mio padre, mi torna in mente una frase di George Eliot: «La felicità di una donna è essere come una torta, fatta sempre seguendo la stessa ricetta». Non sono mai stata un uccello canterino dei campi di grano, ma mi secca dover occuparmi di qualcuno proprio adesso che anch'io ho un'ala rotta, pur avendo tutte le ossa intere.

\newpage
<div class="breakpage"></div>

#Monoftalmia e vita quotidiana {.hidden}

<div class="aligncenter">

**MONOFTALMIA E VITA QUOTIDIANA**

</div>

<br/>

<br/>

<p class="linepull"> La legislazione sul lavoro non contempla nessuna restrizione per i guerci e le guerce per svolgere qualunque professione, una volta dimostrata la dovuta qualificazione.</p>

Polifemo. Christian IV Re di Danimarca. Ana Mendoza, principessa di Eboli (perse l'occhio in un esercizio di fioretto, o a causa di una cheratitis sifilitica, a seconda della fonte di riferimento). Gregorio Alexandrovitx, conte di Potëmkin. Anibal Barca, Kinto Sertorio, Wenceslao II re di Boemia, Horatius Nelson e Blas di Lezo (tutti in battaglia). Luis de Camoes, autore dell'epopea *Os Luisiadas*. Il fisico Nicolas Jacques Conté (glielo portò via un'esplosione di idrogeno durante un esperimento). Marconi (un incidente in auto). Gli attori Peter Falk e Rex Harrison. I registi Raoul Walsh e John Ford (al primo attraversò la strada una lepre, mentre cercava una location per un suo film; per il secondo non è chiaro: le malelingue dicevano che cambiava la benda su un occhio o sull'altro, puro snobismo). Il musicista Sammy Davis Jr. Il primo ministro israeliano Moshe Dayan. I modelli di alcuni artisti (per esempio *La* *vieja* di Picasso, o *Il* *flautista* della Scuola francese, nel 1566). Capitan Uncino. Alcuni zombi. María de Villota, una pilota di Formula 1 (in una gara). Il torero Padilla (glielo tirò fuori un toro). Daril Hannah in *Kill Bill*. Helen Parker, Haar, Solidus Snake e Demoman, personaggi dei videogiochi. Tuerta de Luxe, una puttana di Facebook.

Avere un occhio solo è un deficit, salta alla vista (il gioco di parole è opportuno, chiedo scusa per la facile battuta). Per questo un solo occhio vale un occhio della testa (anche questa frase fatta non ci sta male).

Nel Medioevo era opinione diffusa che la fonte di accesso a qualunque conoscenza fossero i sensi. C'erano discussioni ai massimi livelli su chi fossero i più disgraziati, i sordi o i ciechi. Per quanto riguarda i guerci, non erano ritenuti esseri di valore inferiore, ma nemmeno del tutto normali (e quando c'era di mezzo la superstizione venivano considerati portatori di sfortuna). In ogni caso, dipendendo dalla situazione e dopo un periodo di adattamento, noi guerci e guerce possiamo fare una vita normale, anche se per questo dobbiamo superare alcuni ostacoli rappresentati dai limiti fisici.

Per esempio, parcheggiare. Aprire la serranda del garage, scendere due piani con poca luce senza toccare nemmeno un pilastro e concludere con scioltezza la manovra lasciando la macchina al suo posto senza graffi non è cosa che si impara da un giorno all'alto. Calcolare la distanza non è facile perché dove c'è un metro noi ne vediamo mezzo. Ed è per questo che, fino a poco fa che la legge è cambiata, noi guerci dovevamo rinnovare la patente ogni due anni.

Un altro esempio, servire dei liquidi. Anche se le regole del galateo lo condannano, la nostra tattica è toccare il bicchiere con il collo della bottiglia per essere sicuri che il vino ci cada dentro; se non è possibile, il primo vino macchierà la tovaglia novantanove volte su cento.

Per la stessa ragione, per noi è difficile giocare a racchette sulla spiaggia; e anche per scendere da terreni rocciosi dobbiamo abbassarci e toccare le pietre per sapere dove mettere i piedi. Allo stesso tempo, i film in 3D non ci producono le emozioni che il pubblico applaude.

Può succedere che dalla limitazione fisica nascano limitazioni psicologiche: da una parte, come si è detto, a causa di una psicomotricità impacciata dovuta alla visione globale ridotta, entra in gioco il carattere personale, se uno si tira indietro di fronte alle difficoltà o se queste rappresentano una sfida da affrontare; dall'altra, benché essere orbi e strabici non sia la stessa cosa, l'essere guerci produce anche uno strabismo ed è un miracolo che l'autostima non ne soffra.

Sei mai stato di fronte a una persona con un occhio di vetro? O a qualcuno che ha un difetto a un occhio, una piccola emorragia o strabismo? È una cosa che innervosisce. La gente ti parla guardando l'occhio; senza volere l'occhio attira l'occhio. E se sei tu a parlare a qualcuno che sta più in là, girerà la testa per verificare se stai parlando con lui o con qualcun altro.

Chi ha un occhio di vetro non può mantenere l'asse dei due occhi nello stesso punto.

\newpage
<div class="breakpage"></div>

#Affilare, accordare {.hidden}

<p class="aligncenter">**AFFILARE, ACCORDARE**</p>

<br/>

<br/>

<p class="linepull"> Nella cassetta delle lettere c'era un avviso del Governo Basco. Hanno assegnato il Premio Euskadi di Letteratura al mio racconto *Errepidea* (la protagonista è una ragazza di tredici anni e assieme a lei ci sono altri narratori, degli uccellini. Le informazioni su quegli uccelli me le ha date M. mentre lo stavo scrivendo, così come quelle sulle costellazioni di stelle). La notizia del premio non mi ha emozionata molto. Quello che sì ho sentito è stato un forte desiderio di condividerla con M..</p>

<br/>

<p class="linepull"> Sono trafelata: fare una doccia, cambiarmi, mandar giù qualcosa, dare qualcosa da mangiare e da bere a Janis, e di nuovo all'ospedale, tutto di corsa.</p>

Mentre sto con mio padre, ne approfitto per scrivere alcune note a queste pagine. Non posso andare avanti. Kandinsky dixit: «Un artista non è libero nella vita; lo è solo nell'arte». Ah-ah-ah.

Dopo cinque giorni lo dimettono, una volta accertato che l'aritmia è sotto controllo. Tornare a casa è stata un'apoteosi. Mio zio non è al meglio delle sue condizioni e mio padre deve rimanere a letto (ha un braccio ingessato e un enorme ematoma in testa). È la seconda volta che cade quest'anno, e i danni sono sempre maggiori. Abbiamo discusso, perché non vogliono prendersi nessuno in casa che li aiuti. Mio padre si infuria ogni volta che gli do un consiglio. Siamo fatti uno per l'altra: la lama del coltello e la pietra per affilarlo.

Quando sono a casa dei miei, indosso una vecchia tuta di mia madre, per stare comoda mentre sbrigo le faccende domestiche. È peggio per me, perché così mi sembra di assomigliare a mia madre e mi arrabbio per l'apprensione che mi genera, essendo la figlia, il pericolo di diventare come lei e accettare la penitenza di occuparmi di mio padre e di mio zio (mia madre perse la salute nello sforzo di prendersi cura dei miei nonni e delle loro pesanti malattie croniche, nel solco del sacrificio). Quando vado dalla cucina alla camera, avanti e indietro per il corridoio, per ritirargli il pappagallo, portargli le pastiglie, cambiare le lenzuola o mettergli la pomata sulla testa pelata, è il rancore a spingermi, non l'affetto. Anche se sono la migliore infermiera del mondo (così dice mio padre alle persone che vengono a trovarlo) non gli regalo sorrisi e non gli faccio coraggio. Eccetto qualche bacio di circostanza, poche dimostrazioni d'affetto da parte mia.

Non sopporto la vecchiaia di mio padre. Mi fanno ribrezzo il suo sguardo spento, la lentezza e la facilità a stare così bene nello spazio indefinito tra la ragione e l'indolenza. In generale, siamo andati d'accordo, è orgoglioso di me, ma gli brillano gli occhi di gioia quando mi vede con uno spray o la scopa in mano, al suo servizio (facendolo sentire sicuro). Non lo sopporto. Mi chiede di fare una cosa e non mi dà tempo di finire che ne sta già chiedendo un'altra. Mi manda fuori di testa quel voler sempre comandare: il giorno che morirà, dalla bara ci ordinerà di spegnere il riscaldamento o di chiudere la porta a chiave.

Non è così per sua volontà. Anche lui è dominato della rabbia: la vecchiaia è rassegnazione. Una volta, sul punto di sputare bava dalla rabbia, mi disse: «Sono arrabbiato! Io sono sempre arrabbiato!». Mi fece pena, mi sembrò l'afflitta confessione di un malato che soffre una sindrome incurabile.

Cosa farebbe senza di me? Lo sa.

Anch'io so che ha paura di perdere la sua autonomia e che ha il terrore della morte. So che ciò di cui ha bisogno è di affettuoso sostegno, ma mi bloccano i suoi modi bruschi, il desiderio di provocarmi. Vado in collera perché il tempo che dedico a mio padre è il risultato di una privazione della mia tranquillità.

Sottrarre alla mia tranquillità e aggiungere fattori tossici alla mia personalità sono operazioni equivalenti. Gli urlo, con una voglia arretrata da non so quanto tempo:

– Io non sarò il prezzo del tuo benessere, hai capito? Io, no.

Resta in silenzio. Per me invece, è stata una liberazione.

Sbrigo tutte le faccende e me ne vado. Me ne vado, perché lui vuole tenermi lì. Non si aspettava una figlia così egoista ai suoi ottant'anni passati. Resta seduto a letto, a testa bassa, grattandosi il pannolone. Non scandalizzarti: mio padre è un tipo duro, non di quelli che fanno pena.

Forse dovremmo vietare a noi stessi la rabbia?

Quando entro nell'ascensore, mi immagino la supplica dell'altra: «Occupati di tuo padre, fallo per me». Le rispondo in silenzio: «Sì, certo, per te, mamma. Per chi altri, se no?». Il pungolo della coscienza è tenace.

All'Associazione Pensionati mi danno il telefono di un ragazzo che si dedica alla cura di anziani. Ci mettiamo d'accordo: dalla prossima settimana si occuperà lui dell'organizzazione quotidiana dei miei vecchi.

Arrabbiarmi con mio padre mi ha rinvigorita.

<br/>

<p class="linepull"> Sono molto nervosa e non riesco a stare ferma. Facendo pulizia a casa dei miei, sul ripiano in alto dell'armadio ho trovato una scatola di fotografie. Sono rimasta a osservarle con calma, come una sarta che, finito il lavoro, osserva i ritagli di stoffa sul pavimento per decidere se può utilizzarne ancora alcuni o se deve buttarli via. Ce n'erano anche di mie, in mezzo alle altre, cellule sparse di un organismo biografico.</p>

So e non so com'è passato il tempo fino ad oggi: le fotografie mi aiutano a capirlo solo a metà. Comunque, tra tutte, ce n'è una che mi ha dato conforto: una bambina, con la penna in mano, che guarda un foglio con gli occhi di chi vede una cosa per la prima volta. Mi rendo conto che l'istante immortalato è la radice di un'intera memoria, che possiamo chiamare vita o finzione.

<br/>

<p class="linepull"> Vedere mio figlio mi ha dato forza. Mi è mancato moltissimo nel mio «esilio». Gli avrà fatto una triste impressione l'atteggiamento di sua madre. Mi sento in colpa per non aver mostrato maggior autocontrollo davanti a lui.</p>

– Tuo nonno è un *troll* – gli ho detto l'altro ieri, mentre cenavamo nel ristorante cinese di Santutxu.

La sua frase preferita (la mia frase preferita) mi ha dimostrato che ancora mi capisce.

– Tu tranquilla, mamma.

È davvero così, un adolescente molto maturo. È anche capace di non preoccuparsi di me quando le cose vanno bene. Mi ha detto:

– Troverai qualcuno che ti amerà come hai bisogno di essere amata.

Un sentenza che si merita un applauso. Pensa che io mi aspetti qualcosa di diverso. Anch'io lo pensavo. È troppo giovane per rendersi conto che, in fin dei conti, non cambiamo molto.

<br/>

<p class="linepull"> Anche stare qualche giorno in paese mi ha dato forza. Sono legata alle strade di pietra, ai negozi e ai bar di sempre, alla pista ciclabile e al molo, come se anch'io fossi un elemento in più del paesaggio: appartengo a questo luogo.</p>

Soffia vento del sud. Anche se la stanchezza mi distrugge gli occhi, dal faro di Santa Katalina scorgo un «raggio verde» oltre la punta di Artzabal, nella costa biancastra, in attesa che io ritorni.

\newpage
<div class="breakpage"></div>

#Una goccia di veleno {.hidden}

<p class="aligncenter">**UNA GOCCIA DI VELENO**</p>

<br/>

<br/>

<p class="linepull">– Voglio vederti.</p>

– ...Sono ancora addormentata.

– Non mentire, si vede la luce dal balcone. Vengo su.

Sento i passi di M. che sale le scale. Sono cosciente del rischio che presuppone aprire la porta, ma il dolore per non averlo visto per tanto tempo ha la meglio. Anche gli occhi hanno sete.

Non lo abbraccio, non mi abbraccia. Uno scomodo silenzio occupa lo spazio dei complimenti. Ecco qui M., con il suo sguardo indifeso. Questo è il pericolo che M. rappresenta per me, quello sguardo che mi fa desiderare di proteggerlo.

– Quando vado a prendere il pane, o scendo al porto, tutti i giorni passo sotto casa tua e penso «Dove sarà Meibi? Come starà?». Sono venuto a dirtelo, voglio che tu lo sappia.

Stringo le labbra. Interpreta come disapprovazione la mia espressione: le regole del gioco adesso sono altre. Mi parla fissandomi negli occhi.

– Quel giorno, in spiaggia, la prima volta che ci siamo parlati, eri lì perché tu dovevi essere lì.

Una goccia di veleno per chi ha sete, non vale.

– Mi manchi – continua.

– Anche tu a me, ma questo cosa significa...

La nostalgia di M. non può coprire le brecce aperte dagli stenti della miseria degli ultimi mesi. Non può sostituire la maledetta frase che non ho mai sentito uscire dalla sua bocca («Ti amo». Così difficile da pronunciare? In ogni caso, preferisco non sentirla piuttosto che ascoltare un timido «ti amo a modo mio»).

Non so cosa vuole. A volte cerchiamo un'ancora, chiediamo una zavorra senza sapere esattamente perché. Non capirò mai cosa spinge M. verso di me, se l'amore, il piacere o la gratitudine. O l'insieme di tutto questo. Gli dico:

– Non preoccuparti, eravamo abituati già da prima a star male, sia tu che io.

Sarebbe facile cedere alla tentazione e mostrare maggiore resistenza per mettere a prova la sua sincerità. Ma mi sembra una tattica assurda, a meno che a una non piacciano i sotterfugi.

La delusione affiora sulle guance di M..

– Tu non credi nel destino, lo so. Ma noi dobbiamo parlare – insiste.

– Domani mattina, in spiaggia.

<br/>

<br/>

<p class="linepull">*Nota: In questo periodo è aumentata la disoccupazione. La crisi che i media continuano a strombazzare porta la gente a chiudere il pugno per non lasciarsi scappare i soldi dalle tasche, mentre molta altra gente si raduna all'esterno degli ipermercati per recuperare cibo dai cassonetti. Secondo le ONG, non ci sono abbastanza risorse, neanche lontanamente, per rispondere alle richieste della fila di persone in cerca di aiuto. Ci sono famiglie che si sono riunite attorno ai nonni, le cui pensioni sono l'unica fonte di entrate.*</p>

*L'epicentro della crisi è una finzione politica, una programmata bolla tossica inventata dalle entità finanziarie. Quando mai il capitale è stato disposto a perdere il controllo? Vaffanculo.*

*Non accenno a questo a causa di un improvviso attacco di impegno che mi obbliga a denunciare questa società inquinata (che sarebbe pura demagogia, considerando il mio stile di vita), ma perché mi vergogno che l'immutabile centro di gravità di questo scritto sia la mia passione, giorno dopo giorno. In qualche modo, mi sento sporca per essere così egoista. Accetti le mie scuse? Se la risposta è no, non passare alla pagina seguente. Mandami al diavolo.*

\newpage
<div class="breakpage"></div>

#Trompe l’oeil {.hidden}

<p class="aligncenter">***TROMPE L’OEIL***</p>

<br/>

<br/>

<p class="linepull"> Un residuo d'estate alla fine di ottobre. Cielo limpido. Marea bassa.</p>

Arriviamo fino all'isola al mio ritmo. Mentre nuoto a fianco di M., faccio dei pensieri importanti: «Non mi sono depilata, sono bianca, ho bisogno di un costume da bagno nuovo».

Sulle rocce ci sono i cormorani.

<br/>

<p class="linepull"> L'abbiamo fatto rapidamente. Alla fine, un bacio sulla spalla sinistra, come sempre. E parole nuove: «La mia Meibi».</p>

Non ho provato emozione. Non so dove sia scappato il suono funebre dei miei gemiti. Non ho sentito il bisogno di dire niente, non per paura che qualche parola dolce mi si inceppasse in gola, come prima, ma perché le parole sono di troppo quando si vuole dare valore ai semplici gesti.

M. non mi ha detto che mi ama, nemmeno quanto (la quantità e l'intensità sono forse concetti che si possono esprimere?). M. non dà possibilità di fuga alla magica e topica frase, se la tiene per sé e basta.

Ricordo l'incontro come lo vedessi da una macchina fotografica, io che metto a fuoco me stessa, all'interno della scena e fuori dalla scena allo stesso tempo. Potrei riassumerla in una sequenza di immagini. E quando dico immagini, non mi riferisco solo ai contenuti che otteniamo attraverso la vista: sono assai più indelebili le immagini sorte dal tatto, dall'udito o dall'olfatto, e le immagini mentali formate dalla somma delle precedenti, le costruzioni sinestesiche.

<br/>

<div class="BOLD">**Uno.** </div> La donna volge il viso verso l'alto. Uno stormo di colombe oscura il cielo. La donna disegna una linea retta (la traiettoria delle gocce di pioggia, un raggio di luce, il filo del pescatore che cerca la sua anima nella bocca dei pesci, la nota di uno strumento a corde, qualunque colore puro). La retina possiede una memoria. La donna gira su se stessa, il braccio allungato in un gesto ampio, come a voler cancellare il paesaggio.

<div class="BOLD">**Due.** </div> Saliva delle onde, vele delle meduse, una parola di legno alla deriva, bolle di luce nelle alghe.

Cosa c'è in una goccia? Pronomi: tu ed io, senza essere noi.

Nel fragile specchio, un invito all'abisso.

La donna ha le mani fredde. L'uomo le prende e le copre con le sue.

<div class="BOLD">**Tre.** </div> L'autunno le darà quello che non le ha dato l'estate: un paio di graffe per trattenere le lacrime.

Questa è la situazione, in una crepa dell'isola: i piedi fermi su una pietra ricoperta di licheni, le mani contro la roccia, la danza bianca dei seni fuori dal costume. L'uomo eiacula. La luce del mezzogiorno accende le loro labbra come un *lip-gloss* di gin. Ritornano a riva a nuoto. L'alito acre dell'uomo è una lanterna che illumina le cunette dell’acqua.

<div class="BOLD">**Quattro.** </div> La donna sa che adesso la spiaggia è un palcoscenico. «*Love me, love me, love me*» dicono le sue orme al rompere la sabbia.

Tutto rimarrà oltre il vetro, dopo le piogge.

Come taxi di periferia, ognuno si ritirerà nella voce della nebbia.

Tutto quello che si sono reciprocamente dati sembrerà loro il tetto rosso di una fiaba.

<div class="BOLD">**Cinque.** </div> E punto: la costellazione di tutte le immagini-icone, il cigolio iniziale di una lettera. Tu, in lontananza.

<br/>

<p class="linepull"> È risaputo che alcune immagini ingannano la vista, facendoci credere che esiste ciò che non è, o che è qualcos'altro. Esiste una tecnica pittorica usata in tutte le epoche per abbellire le pareti. Consiste nell'imitazione tanto di elementi architettonici - quali porte, archi o finestre - come di esseri animati o inanimati – animali, piante o fontanelle d’acqua – e anche di oggetti ornamentali – tendaggi o vasi di fiori. Questa tecnica, denominata *trompe l’oeil,* sottolinea l'idea dell'inganno. L'accezione corrispondente in basco, per esprimere l'inganno dell'occhio, è *miragune,* che significa anche miraggio o illusione. Anche se può essere insufficiente dal punto di vista della terminologia specifica, mi sembra una parola adeguata per esprimere l’incanto. In effetti, i miraggi, le allucinazioni, gli inganni, sono semplici immagini. Vuote.</p>

\newpage
<div class="breakpage"></div>

#Gli occhi delle morte {.hidden}

<p class="aligncenter">**GLI OCCHI DELLE MORTE**</p>

<br/>

<br/>

<p class="linepull"> Ho passato qui il Giorno di Tutti i Santi. «Polvere sei e polvere ritornerai» ci diceva il prete mentre sulla fronte ci disegnava una croce con il pollice. Forse viene da lì il verso di T.S. Eliot: «Ti mostrerò la paura in un pugno di polvere»? Quando mio nonno, il sagrestano, mi spiegò che la cenere la preparava lui stesso bruciando rami di alloro benedetto, per me perse tutto il suo mistero.</p>

Ho il corpo in ebollizione. Appoggio le mani sulla tomba, ardono come se le avessi appoggiate sulla stufa. Tolgo i fiori appassiti e ne metto di freschi, e con la carta vetro raschio i licheni (a chi tocca anche mantenere in ordine l’ultima dimora?).

La luce vaporosa dei lampioni del cimitero mi riporta alla mente il fuoco della nostra vecchia cucina. Le donne alzavano i cerchi della stufa con un gancio e ci mettevano pelature di patate, schegge di legno e resti di cibo. Le fiamme sfioravano quella mani ruvide che odoravano di legumi, candeggina, colonia economica e medicine. Mi hanno cresciuta tutte assieme: mia madre, la nonna, la zia, la mia madrina. Se seguo le loro orme, la mia morte non sarà memorabile, ma piuttosto un discreto finale provvisto di pietose sofferenze previe.

Mia madre disegnava una croce accanto all'intestazione di ogni lettera che scriveva, sia che fossero per mio padre che navigava in alto mare, sia per la cugina che viveva in America. Grazie a quella superstizione, dichiarava la propria buona volontà. Da lei ho imparato l'arte della prudenza.

Mia nonna non parlava se non c’era una ragione precisa per farlo. Preferiva rimanere in silenzio, concentrarsi sulle sue faccende e tenere per sé i sui pensieri. Passò cinque anni a letto, per via dell’anchilosi, incapace anche solo di girarsi su un fianco. Lei mi ha insegnato il potere del silenzio.

La mia prozia (la sorella non sposata che la nonna si era presa in casa quando una bomba aveva distrutto il casale durante la guerra) scuoteva la testa ogni volta che io brontolavo per qualcosa. Con lei mi sono allenata ad apprezzare la rettitudine. Si alzava tutte le mattine a prepararmi la colazione. Mi faceva trovare anche dell'acqua bollita con un pizzico di sale e batuffoli di cotone per pulirmi gli occhi. Dormivamo nella stessa stanza. Io la sentivo grattarsi rabbiosamente il corpo o pizzicarsi. «Cosa c'è, zia?» le chiedevo. «Niente, piccola mia, dormi» mi rispondeva. Una mattina, quando eravamo in cucina, vidi un rivolo di sangue che usciva da sotto la sua gonna. Non capivo da dove provenisse quel sangue che si stava estendendo sulle piastrelle, color cioccolato, all'ora di colazione. Hai mai sentito parlare del tumore alla vulva?

La mia madrina, che soffriva di pleurite, l'ho conosciuta già allettata. Tutti i pomeriggi, dopo la scuola, mi leggeva avventure di martiri, santi e sante. Mi promise che mi avrebbe lasciato l’anello che portava al dito, quello con una pietra viola, quando fosse morta. Mi insegnò quando e a chi dire «Per favore, Grazie, Lei».

Sono cresciuta circondata da donne anziane e malate. Devo a loro tutti i miei «però», agli sguardi curiosi, torvi, scrutatori, teneri, mai indifferenti, incalzanti, lodevoli e amorevoli delle mie morte. Anche se da tempo i vermi ne hanno avuto la meglio, i loro occhi non mi hanno mai abbandonata. La loro eredità non ha alcun valore per nessuno, eccetto per me, come non ce l'hanno queste riflessioni, se non quello di accompagnarmi: sono pasta da carta e pasta da carta diventeranno.

Una volta lessi la definizione della viscosa sull'etichetta di un capo d'abbigliamento. Mi sorprese sapere che la materia prima per produrre la viscosa è la cellulosa. Sembra che la pasta da carta, mischiata ad altri materiali, dia ai tessuti il movimento della seta. Allo stesso modo, queste riflessioni renderanno più leggera la mia nostalgia.

Della nostalgia dell'infanzia, gli esperti dicono che è come la prima cappa di una rabbia non espressa. Infatti, nonostante il passare degli anni, i comportamenti appresi da piccoli perdurano nel tempo: come i geloni, spariscono ma hanno la tendenza a riapparire. Pertanto possiamo dire che ogni insegnamento ha anche un suo rovescio, non così elegante, come ce l'hanno le medaglie e i biglietti della lotteria.

Per fare un esempio, il rovescio della prudenza è l'incapacità di sviluppare sufficiente cervello per affrontare chi alza la voce. La diplomazia ha anche la sua parte di ignominia.

Le variazioni del silenzio sono così numerose che, a volte, quello che non diciamo, che diciamo a metà o di nascosto, può rappresentare per noi un vantaggio o uno spavento.

Allo stesso modo frasi del tipo «coraggio, dai, questo non è niente» e altre simili risultano essere false espressioni di correttezza. Invece di dare spazio all’istinto di protesta, è un facile placebo dire «amen, così sia».

E il rovescio della gentilezza è l'ipocrisia. Essendo difficile capire dove finisce una e inizia l'altra, una impara a pattinare delicata e leggera sulla pista dell'ambiguità.

Sono grata ai buoni insegnamenti e analizzo quelli cattivi, l'unica colpa grave che attribuisco alle donne di casa mia è il non avermi insegnato a dire «no». Diciamo che il latte di mia madre, assieme alle vitamine, mi ha seminato sulla lingua il seme del fiore del *dire sempre sì*. Il fiore che nasce da questi semi è di stoppa e ti lacera la carne della bocca ogni volta che cerchi di strapparlo.

Le donne di casa mia non vollero vivere sole, non cercarono di cambiare, non ebbero dubbi su quali fossero i loro obiettivi. Tuttavia, non posso assicurare che non abbiano scorto una porta diversa e che non abbiano sentito la tentazione di oltrepassarla. Per fortuna non è mia intenzione analizzare i loro segreti, virtù, ire, difetti, paure, sottomissioni, gelosie e frustrazioni. Non ho intenzione di distorcerli, come faccio con i miei.

<br/>

<br/>

<p class="linepull">*Punti deboli:*</p>

*1) Troppi vocaboli semanticamente legati alla Chiesa: sagrestano, benedetto, martire, croce, tomba...*

*2) Sembra che io abbia idealizzato le donne della mia famiglia.*

*Fare una critica più consistente dell'abnegazione (gli aspetti negativi sono troppo sfumati).*

*3) Se non ho intenzione di continuare la tradizione, qual è il mio reale messaggio rispetto ai due punti precedenti?*

*4) La scena dell'isola (capitolo precedente) e quella del cimitero cozzano una con l'altra.*

*Lasciarle così come sono. Alla fine, è così che sono successe le cose. Mi reco spesso sia in un luogo che nell'altro, a volte anche nello stesso giorno.*

\newpage
<div class="breakpage"></div>

#L'occhio di vetro, un topico {.hidden}

<p class="aligncenter">**L'OCCHIO DI VETRO, UN TOPICO**</p>

<br/>

<br/>

<p class="linepull"> Digitando “*Cristal eye”* in un motore di ricerca, appaiono migliaia di pagine. Iniziando dai classici fino a quelle dei giorni nostri, un'infinità di occhi di vetro. Ma cosa sono queste entità che brillano nella rete? (Lasciamo da parte il cinema, soprattutto il genere del terrore e i divertimenti che i torturatori sadici inventano con gli occhi delle loro vittime).</p>

In generale, gli occhi di vetro sono una delle metafore che la storia della letteratura ci ha lasciato, un'immagine che è diventata un topico. Alcuni esempi:

Shakespeare ne fa menzione nel sonetto 46. Gli occhi di vetro (cioè occhi puri) sono la caratteristica per eccellenza della dama, l'attributo della bellezza spirituale di una *lady*. Qualcosa di simile fa anche Bartholomew Griffin quando paragona gli occhi alle stelle: «*The purest cristal eye that seen... Her eyes the brightest star...*».

In altri casi sono direttamente le stelle, come in questo verso di Robert Service: «*That cristal eye that raked the sky...*».

Oltre che agli astri, gli occhi di vetro sono legati anche all'acqua, nonostante il patetico risultato di frasi come «le tue onde sono di vetro, le onde dei tuoi occhi, le onde dei tuoi occhi di vetro...» (Pee Wee). Dovuto alla somiglianza tra il vetro e l'acqua, gli occhi di vetro possono esprimere anche tristezza, oltre a onestà. Così, per Henry King, che nel 1669 scrisse quella che duecento anni dopo il compositore Edward Elgar trasformò in una famosa canzone presentata in un teatro di Londra, sono occhi che piangono: «*Dry those fair, those cristal eye...*».

Rispetto a questa mia esposizione, l'occhio di vetro è il punto di irradiazione delle mie divagazioni, l'elemento ripetitivo che in qualche modo struttura la debole sintassi di questa narrazione. Eccetto qualche discordanza, i diversi capitoli iniziano o finiscono nell'occhio. Pertanto, grazie alla generosità della semantica, lo si chiami perla, biglia, ciottolo, uovo, corallo, stella, bolla, pallina, protesi o in qualunque altro modo, il mio occhio di vetro è il mio topico personale, a pieno diritto.

<br/>

<p class="linepull"> Stampo la partitura della canzone citata e la incollo sulla copertina del quaderno. È elegante. Potrei averci messo una cartolina delle dune. O una fotografia della mia «brillante stella» (mi riferisco al mio occhio, non a M.). Oppure uno specchio.</p>

La partitura gli dà un tocco ottocentesco, peccato, perché questo è un testo moderno, oppure no? Risulta anacronistico dilungarsi tanto su un lutto, vero? Sarebbe molto meglio pronunciare un indifferente «E allora?», girare le spalle e chiudere una volta per tutte questa storia. Invece no: sto facendo uno sforzo, senza fermarmi, per dimostrare che pur essendo abituata a essere «Quella Che Aspetta» (aspettare è proprio di chi ama, pare), i miei occhi erano molto sensibili, è vero, ma per nulla passivi.

\newpage
<div class="breakpage"></div>

#One star {.hidden}

<p class="aligncenter">***ONE STAR***</p>

<br/>

<br/>

<p class="linepull"> Non ho più visto M. dopo l'episodio dell'isola (non abbiamo fatto niente per incontrarci). Pur continuando a interpretare il ruolo di me stessa, mi sono tranquillizzata. Prima non avevo pace, analizzavo ogni parola, gesto o sguardo tra di noi. Ero prigioniera di un proposito irraggiungibile: il desiderio di unità.</p>

Gliel'ho detto chiaro: «Non tornerò con te».

<br/>

<p class="linepull"> Sono venuta nel mio orto. È abbandonato. Da tempo nessuno ci mette piede ed è invaso dalle erbacce. Mentre ero via, il vento ha rovesciato e rotto alcuni vasi. Vedo le piante rinsecchite e con lo sguardo cerco le calendule. Ce ne sono alcune, un po' in ritardo, poverette. Anche le piccole zucche sono marcite a terra. Quando fioriscono, i fiori arancioni sembrano becchi aperti di uccellini; poi si chiudono e diventano chiari, prendendo la forma di fiamme di fuoco spugnose. Durante le notti d'estate si sentivano le rane gracidare. Quando ci sono entrata oggi, non si sono alzati stormi di uccelli.</p>

Il terreno è in penombra. Ci sono angoli all'ombra, dove il muschio si mangia la luce, e zone al sole, dove i gatti si sgranchiscono. Da una parte ci sono i meli e sulla parete vicina cresce l'edera dalle foglie grandi. Dall'altra parte ci sono i peri e una spoglia vite rampicante. Adesso non si distingue più dove c'erano la bouganville, le azalee, le surfinie e i garofani.

In un angolo c'è una casetta di pietra, molto vecchia. Una grondaia porta l'acqua piovana a un bidone. Per questo è la zona più umida e il limone, l’agrifoglio e la lavanda sono cresciuti robusti. C'è anche una palma vicino alla casetta e ai suoi piedi delle rose piantate in vasi di cemento. Ero solita collocare lì il mio tavolino, per scrivere. Mi alzavo spesso per bagnare le piante o per togliere le foglie secche. Queste azioni, nella loro semplicità, mi sembravano brevi conversazioni («Come stai, piccola? Sono qui, io mi occuperò di te»). I gerani screziati e le ortensie vermiglie erano quelli che più gradivano le mie cure. E io stessa, perché andare avanti e indietro nell'orto era quasi sempre la scusa per alleviare il fastidio di non riuscire a riempire le pagine.

Questo è stato, spesso, l'angolo dove passare i brutti momenti. Ahi, Emily Dickinson, così saggia! «E quando credo nel giardino che i mortali non vedono - quando colgo i suoi fiori con la fede e ne scanso le api, so allora rinunciare a questa estate - senza rimpianto». Se nel giardino interiore ognuno non semina ciò che gli piace, è la fine. Come i fiori di zucca, le nostre ore passeranno a volte lisce, altre contratte, perché la vita è una concatenazione di addii, ripetizioni del dolore e ogni tanto periodi d’amore.

Questo luogo non è un paradiso perduto (è qui e oggi), non è un paesaggio bucolico (ho sudato per piantare gli ibisco e falciare le erbacce, ammesso che esistano erbacce), non è il mio *sancta sanctorum* (tutto quello che si fa qui è mondano), non è un club (la porta è aperta per chi vuole entrarci). Qui ho rivisto i momenti fugaci che ci ricordano gli avvenimenti della vita quando, per esempio, una farfalla si nasconde nel ventre di una calla, o il becco di una gazza uccide un lombrico. In questo luogo ho prestato attenzione ai dettagli, ho soppesato le ragioni di ogni scelta e ne ho goduto in base alle mie proprie regole: in questo luogo ho scritto.

Ma è davvero così importante?

Ho cercato il ritmo costante, la struttura equilibrata, relazioni credibili tra il tempo e lo spazio; ho osservato con attenzione gli eventi e i sentimenti; ho preso al volo nell'aria le parole dei miei interlocutori; mi sono preoccupata degli sforzi che stavo facendo in ogni momento e di ciò che avrei potuto ottenere grazie ad essi. Scrivere non consiste nel montare come un meccano delle frasi, ma piuttosto nell'affrontare a viso aperto i mulinelli interni, belli o brutti che siano. Farlo significa estendere il malessere nelle vene, e bisogna chiederne il permesso allo stomaco. Non sempre ci si riesce e non è né facile né gratis. Bisogna essere disposti ad accettare il destino che germoglia e cresce dentro ciò che si scrive.

Mary Annette Beauchamp visse in una fattoria isolata della Pomerania con le sue tre figlie, come scrisse con lo pseudonimo Elizabeth von Arnim nel romanzo *Il giardino perduto.* Con ironia e sensibilità, attraverso la sua passione per la cura di fiori e piante, mostrò la sua ribellione alle regole sociali dell'epoca: «Ho passato fuori tutta quanta questa radiosa giornata \[...\], seduta dapprima tra gli anemoni e le celidonie \[...\]; il pomeriggio siamo state sdraiate a lungo sul tappeto d'erba, ammiccando tra i rami senza foglie delle betulle bianche alle nuvolette soffici \[...\]. Rende molto umili vedersi circondati da una tale profusione di bellezza e perfezione che ci è elargita *anonimamente* e pensare all’infinita piccineria delle nostre carità forzate \[...\]. Io confido in tutta sincerità che la benedizione che mi attende sempre nel mio giardino possa un po’ per volta essere più meritata, e di poter crescere in grazia, e pazienza, e allegria, proprio come i fiori felici che amo tanto». Curare i fiori non è un inutile passatempo.

L'orto ha qualcosa di selvaggio nel gelsomino aggrovigliato, nel trifoglio infestante, nelle ortiche insaziabili; ha qualcosa di razionale nelle file ordinate di piselli, fagioli e peperoni; qualcosa di onirico nelle foglie rossicce delle piante rampicanti; ha qualcosa di protettivo nella menta, nell'incenso e nel basilico; e di misterioso sotto il fogliame che il rastrello non rimuove mai. Ho dotato questo orto dei significati che mi convengono. Per questo è il mio angolo.

Ecco, un occhio di vetro mi guarda dall'alto. Grazie, Edith Matilda Thomas: «*Apple-green west and an orange bar, and the crystal eye of a lone, one star*». Fa clic, un occhio che fa l'occhiolino all'altro. Un topico sopra un altro topico. Ho capito il messaggio: curare la terra, pulire lo specchio. L'orto e la scrittura per me sono terreni affini: *locus (amoenus) conclusus et inconclusus*.

Sono venuta nell'orto per portarci Janis. Nell'aprire la gabbia l'uccellino si perde nel cielo di novembre. La notte non gli chiuderà la strada.

\newpage
<div class="breakpage"></div>

#I bei momenti buoni {.hidden}

<p class="aligncenter">**I BEI MOMENTI BUONI**</p>

<br/>

<br/>

<p class="linepull"> – Mitxu! Un abbraccio!</p>

G. è dolce, anche quando ti sgrida.

– Sembri una mendicante. Non voglio vederti così. Andiamo dal parrucchiere, ci andiamo assieme. Da quanto tempo non ti fai la tinta? Tu non sei nata per fare l'eremita, cara amica. Dove ti eri nascosta, nel deserto?

– Più o meno... – le rispondo singhiozzando per l'emozione di sentirmi riscattata.

Ci siamo comprate una giacca ciascuna. Non l'avrei presa se non mi avesse spinta a farlo G.. Non mi piace per niente andare per negozi.

– Ringiovanite in un solo pomeriggio, cara. Ci manca solo la biancheria intima.

Tenendoci sottobraccio andiamo fino in centro. Scegliamo mutandine e reggiseni, graziosi. Ci salutiamo con un paio di baci.

– A presto, tesoro. E vediamo se la prossima volta mi racconti che hai trovato qualcosa, e non che l’hai perso, proprio tu...

Che furba è la mia amica!

Facevo pazzie con la biancheria intima ai tempi di M.. Ho comprato capi che ho indossato una sola volta, nessuno molto caro presi individualmente, ma che a volte hanno superato tutti assieme i trecento euro.

Non mi importa che idea tu ti stia facendo di me o di quello che scrivo. I tessuti trasparenti, i tanga e le calze con la giarrettiera erano preliminari al piacere nei mie cassetti e garanzia di desiderio nella mia immaginazione. Anche se non sono portata per gli *striptease*, so dare e ricevere piacere fino ad esaurire l'ossigeno della stanza.

<br/>

<p class="linepull"> Trovo mio padre seduto in poltrona che parla con una fotografia di mia madre. Sta meglio.</p>

– Vi chiamerò per dirvi che sono arrivata.

Lo lascerò imbronciato, lo so. Lo abbraccio.

– D'accordo... – mi dice. –. Fai attenzione alla guida.

Mi tranquillizzo quando anch'io vedo in lui quell'uomo in gamba che tutti vedono.

Lo zio mi porta un calendario giornaliero dalla sua stanza.

– A te piacciono altre cose, ma anche qui ce ne sono di belle.

Ha l'abitudine di leggere tutti i giorni fronte e retro di ogni foglietto: l'ora a cui sorgono e tramontano il Sole e la Luna, le quattro tempora, citazioni di personaggi famosi o proverbi di tutto il mondo, il nome dei santi di ogni giorno, le abitudini degli animali, microracconti mitologici, consigli per la salute, preghiere, trucchi domestici e curiosità di ogni tipo. Oggi, 4 novembre, ho trovato una citazione di Helen Keller: «Non abbassare mai la testa. Tienila sempre alta. Guarda il mondo direttamente in faccia».

– Sai chi era, vero? – mi chiede lo zio. – Cieca e muta fin da piccola, ma che donna!

Rinchiusa dentro le pareti del silenzio e dell'oscurità, aveva imparato ad ascoltare e a parlare con le mani. Anche a scrivere, e scrisse. Se non mi sbaglio, fu lei a dire della vita che se non è una coraggiosa avventura, non è niente.

Lasciati i miei vecchi in buone mani e fatta visita alle mie morte, torno nella mia casa in prestito.

\newpage
<div class="breakpage"></div>

#Souvenir di lekeitio {.hidden}

<p class="aligncenter">**SOUVENIR DI LEKEITIO**</p>

<br/>

<br/>

<p class="linepull"> Sono passata dal negozio di fiori di Simone a mezzogiorno. Era chiuso. Le ho lasciato nella cassetta delle lettere una scatola di biscotti e alcune cartoline.</p>

Dopo pranzo ho mandato un messaggio a Remy: «Ti devo ancora un bicchiere di vino». Presto berremo un altro vino bianco, *txakoli* di Mendexa.

Mi sono stupita quando, a metà pomeriggio, hanno chiamato alla porta. Era un corriere con un grande pacco: «*Atention, madame, c’est fragile*». Ho firmato la ricevuta gialla, curiosa di sapere cosa contenesse. Nessuna dichiarazione d’amore avrebbe potuto avere il valore di questa collezione di semi di fiori e piante, di getti e di rametti da innesto, accuratamente avvolti in alluminio. C'era anche un biglietto, la calligrafia di M.: «*Aspettando Meibi».*

<br/>

<p class="linepull"> Scrivo questo pezzo seduta a letto, mentre osservo l'uomo che dorme accanto a me. Mi sono piaciuti il contatto dei suoi baffi sulla mia pelle e i baci che mi ha dato sugli occhi; ancora di più mi sono piaciuti i sussurri in francese alle mie orecchie. Rémy è un uomo che potrei amare. Anche Rémy.</p>

<br/>

<p class="linepull"> Presto non avrò più bisogno di questa casa.</p>

\newpage
<div class="breakpage"></div>

#Natura morta {.hidden}

<p class="aligncenter">**NATURA MORTA**</p>

<br/>

<br/>

<p class="linepull"> Io e Simone ci divertiamo quando stiamo insieme. Ieri siamo andate a vedere una mostra a Baiona. Opere classiche e contemporanee, tutte assieme, tutte nature morte.</p>

Se dovessi comporre una natura morta, quale sarebbe (o chi sarebbe?) l’elemento centrale?

Tutto ciò che appare nei dipinti è morto, o è destinato a deteriorarsi. Andrà inutilmente perso? Dalla materia morta non nasce la vita. O forse sì, a volte. Per esempio, dai semi marci.

Per quanto riguarda ciò che può nascere da un amore morto, hai tra le mani il risultato. Ci sono cose che non si perdono invano.

Così da un quadro è nata una poesia. Ecco la catena della creazione che dà luogo alla creazione.

\newpage
<div class="breakpage"></div>

<div class="citation"> La luce non proviene da una fonte precisa, da un angolo, dall'alto.

La luce sorge dalle immagini del quadro.

La tovaglia con un semplice ricamo dà al tavolo l'apparenza di un altare.

Rimbaud disse: «C'è un Dio che ride nelle tovaglie damascate degli altari, nei calici d'oro, nell'incenso, e si addormenta cullato dagli Osanna...».

Da un vaso di cristallo cadono rose su un vassoio pieno di ostriche.

I petali si mischiano con le ruvide conchiglie grigie e con l'umida carne gialla.

Due passeri si accoppiano sopra un ramo carico di bacche viola.

Un nido con le uova, un cestino di funghi, una rete con un salmone.

Una conchiglia a chiocciola a decorare una torta.

Un'anguria, uva, melograni, pere, ciliegie nello specchio, nel riflesso dello specchio.

Carnosità. Morbidezza. Sapore.

Una lumaca si trascina sul legno rossiccio di un liuto.

Un verme bruca la corolla di un tulipano e una formica trasporta una briciola di pane.

Impronte digitali sulla lama di un coltello.

Una farfalla posata sul bordo di un calice.

Da un altro calice rovesciato esce del vino. Il vino macchia la tovaglia.

Una candela appena spenta, da cui sale del fumo.

Caducità. Fragilità. Fugacità.

Tra i chiaroscuri della pittura, il mio occhio coglie un'atmosfera di benessere.

Sembra un catalogo di piaceri.

Esprime una preoccupazione per il cibo.

Riflette un modo di vivere.

Mostra la generosità della natura.

Descrive il potere dell'essere umano su di essa.

C'è anche un orologio da taschino, con un nastro di raso blu.

Tic-tac. *Memento mori*. Ricordati che sei mortale.

Mostra anche la preoccupazione dell'artista per la condizione umana.

L'insieme – la solidità degli oggetti domestici, l'eleganza delle creature, la pelle della frutta, la folata di aromi che l’olfatto quasi percepisce – esalta il mio occhio.

La perfezione di questa copia della realtà è una faccia della moneta.

L'insieme – l'immobilità del corredo, degli animali morti e l'affanno degli insetti, la frutta che inizia a marcire, la folata di aromi che l’olfatto quasi percepisce – calma il mio occhio.

L'allarmante sottotesto emozionale è l'altra faccia della moneta.

Cin-cin. *Juste milieu*. Il prudente termine medio di un'opera a due facce.

Il simbolismo dell'opera è moralizzatore.

Suggerisce una doppia interpretazione della vita.

Piacere e perdite. Abbondanza e carenze.

Luce e ombra interagiscono.

Un libro, scienza. Una partitura, arte. Una statuina di gesso zoppa, ozio.

È una natura tranquilla. Ma quella quiete è falsa.

Una natura morta è una necropoli.

Amen. *Vanitas vanitatum omnia vanitas*. Vanità di vanità, tutto è vanità.

Benché non ci siano crani, né bolle, né fogli disordinati.

Induce a pensare alla grandezza della vita e alla certezza della morte.

Contiene un che, un perché ma soprattutto un come. C'è un processo.

Il processo unisce botanica, zoologia, architettura, musica, religione.

È finita la pittura? Colore, testura, armonia, composizione, prospettiva.

È completo l'occhio? Palpebra, ciglia, sclera, iride, pupilla.

Si è concretizzata l'idea? Allegoria, ragione, sogno, emozione, riflessione.

Bilancia. *Gravitas*. Il peso sufficiente per essere considerata un'opera d'arte.

Tocco il fazzoletto che ho al collo. Ha disegni di uccelli e fiori, gli stessi toni del quadro.

Mi guardo le scarpe. Hanno una fibbia argentata, una brillantezza simile a quella del quadro.

Infilo le mani nel cappotto. Le tasche hanno una certa profondità, come lo sfondo del quadro.

Sullo sfondo si scorge un orto, degli archi sottili, un giardino idealizzato.

Lenti. *Trompe l’oeil*. Trappola per l'occhio.

Cosa c'è fuori dal quadro? Che stagione dell'anno è?

Ghirlande come eliotropi di lacrime bianche. Si avvicina il Natale.

Fare un passo, poi un altro, fare un passo, poi un altro.

Mettere una lettera, poi un'altra, mettere una lettera, poi un'altra.

Camminando si arriva alla spiaggia: il paesaggio cambia il mio occhio.

Abbondanza di alghe, come giganteschi ricci annegati.

«La morte, al massimo, è il verme innocente di un bel frutto» disse la Yourcenar.

La luce, un pennello. L'ombra, la sua paletta. La parola, il mio occhio mobile.

L'ombra attrae a sé come una calamita le immagini del mondo.

L'ombra non permette di cogliere tutti i dettagli.

</div>

\newpage
<div class="breakpage"></div>

#Vite o asse {.hidden}

<p class="aligncenter">**VITE O ASSE**</p>

<br/>

<br/>

<p class="linepull"> Chi sente la mancanza dei tempi difficili? Le ali ferite, anche se vengono curate, difficilmente raggiungono le altezze precedenti.</p>

Se perdessi di nuovo qualcuno (o qualcosa) che amo, mi comporterei ancora in modo così pavido, stupido e debole? Sono stata vile come molti, per quanto me ne penta. Oppure no: meno male che siamo deboli (un dieci alla cantante Anari). M. diceva che dedicarsi con eccessivo affanno alle faccende di cuore porta alla perdizione, che non possiamo permettere a noi stessi di amare fino alla malattia. In questo è più avanti di me.

Ho confermato ciò che già sapevo: il verme della fine inizia a rodere l'amore fin da quando esso nasce. Nonostante ciò, ogni addio è una enucleazione. E qualunque operazione, dall'asportazione dell'appendice all'harakiri, ha un aspetto interessante: amputare un organo non sano è come correggere un vizio (quante volte ho nascosto la mia ira, per esempio? Pur avendo trascorso una notte di rabbia a causa di qualche indelicatezza di M., al mattino lo salutavo con un sorriso; e se qualche rara volta ero imbronciata, le sue attenzioni mi facevano immediatamente cambiare atteggiamento. Spesso sono stata come un batuffolo di polvere che vaga da una parte all'altra della casa. Non criticarmi, che la migliore a sgridarmi sono io). Bisogna dare tempo all'ematoma emozionale perché si attenui.

È innegabile che l'amore rende bello ciò che è orrendo e magnifico ciò che è difettoso. Il piacere di stare con la persona amata rende più forti, ma può farti a pezzi se non riesci a tenerla con te o se la perdi. E questo può avere un costo aggiuntivo: accumulare punti per perdere la dignità. Chi si innamora deve accettare questo rischio.

Ci fanno credere che l'amore e la felicità si tengono per mano, e a volte è così. Ma non c’è dubbio che sono ancora più legati tra loro l'amore e il dolore: l'amore viene meno quando gli si chiede troppo.

Mi dirai che l'amore è una vite della macchina che siamo e non l'asse. Ti risponderò che, vite o asse, è la forza centripeta che mette in moto le mie righe, nove volte su dieci. Mi dirai che l'amore è un legame passeggero, o duraturo, dipende dai casi; che, in fin dei conti, anche la concentrazione di dopamina e ossitocina determina chi siamo. Ti risponderò di sì, hai ragione, ognuno di noi si inventa l'amore a modo suo: non ci sono due sguardi uguali, come non ci sono persone uguali.

\newpage
<div class="breakpage"></div>

#Ma non ho amore... {.hidden}

<p class="aligncenter">**MA NON HO AMORE...**</p>

<br/>

<br/>

<p class="linepull"> Per quanto riguarda gli uomini che ho amato, in breve, c'è questo da dire: a uno consegnai quello che si dà a vent'anni, l'ingenuità della parola *sempre*; a mio marito, la volontà che fosse la mia definizione durante i miei anni migliori, e nostro figlio; a quell'altro, in segreto, alcune ore indimenticabili; a M., aria aperta e tutto ciò che queste pagine racchiudono e anche quello che non riescono a inglobare.</p>

Non nella stessa misura, ma anche loro mi hanno dato qualcosa che gli apparteneva: con tutti ho vissuto momenti meravigliosi. Bisogna essere riconoscenti. Ed eleganti. Perché anche la fine, sia come sia, abbellisce tutto quello che c'è stato prima; o al contrario lo copre di ombre, parafrasando Karmele Igartua.

Quante volte ho bofonchiato tra i denti e soffiandomi il naso frasi come: «Se parlo le lingue degli uomini e anche quelle degli angeli, ma non ho amore sono un metallo che rimbomba, uno strumento che suona a vuoto. Se ho il dono di essere profeta e di conoscere tutti i misteri, se possiedo tutta la scienza e ho tanta fede da smuovere i monti, ma non ho amore, io non sono niente». (Per la nipote del sacrestano è inevitabilmente famigliare la lettera ai Corinzi). Non pronuncerò più frasi del genere.

Chiedevo a me stessa cosa mi mancasse, perché i «miei» uomini non riuscissero ad amarmi completamente, perché nessuno sia stato capace di misurare le dimensioni del mio petto (se non con le mani). Avevo troppo cuore, non troppo poco, trecento grammi di carne tritata, in una vaschetta di polistirolo, sempre in offerta.

Invece no. Mi sono appena resa conto che la domanda era formulata male. Adesso so che nessun amore potrà mai saziarmi: c'è un tipo di solitudine che niente può allontanare.

Possono essere orgogliosi, gli uomini: devo a loro, in parte, l'essere una poetessa.

Ma, cosa dico? Se lo sono sempre stata! Ho scritto in modo compulsivo da quando ho imparato a tenere in mano la matita.

\newpage
<div class="breakpage"></div>

#La protesi oculare, un'opera artigianale {.hidden}

<p class="aligncenter">**LA PROTESI OCULARE, UN'OPERA ARTIGIANALE**</p>

<br/>

<br/>

<p class="linepull"> Come sappiamo, si definisce *protesi* il dispositivo utilizzato per supplire artificialmente alla mancanza di un organo.</p>

Le protesi oculari di solito sono di metil-metacrilato, perché è il materiale che presenta le migliori caratteristiche sia rispetto al peso che ai costi. Si collocano dopo l'enucleazione sopra l’impianto e hanno uno spessore che oscilla tra i 5 e i 7 millimetri (il minimo per prendere la forma curva dell'occhio).

Per fabbricare una protesi è necessario realizzare un’impronta della cavità orbitale. Per ottenerla, vi si versa alginato (una specie di brodo bianco) al fine di ottenere la forma più precisa possibile. Appena il liquido è solidificato, la bolla deve essere estratta con una ventosa (è fastidioso, ma non doloroso) e ripulita dalle impurità con un bisturi. Poi viene attentamente levigata.

Una volta lucidata la superficie, si segna il centro della pupilla. È normale che si debbano fare varie prove per imitare anche gli altri elementi, sempre confrontando con l'occhio reale: il diametro e il colore dell'iride, il tono della sclera, la quantità e l'aspetto dei capillari e le dimensioni della pupilla. Tuttavia riprodurre l'occhio in modo identico è impossibile.

Per ultimo, si ricopre con una resina plastica il calco previamente dipinto e, *clac*, nel buco. Immancabilmente, appena messo, la gente nota qualcosa di strano. Appena avverto il loro stupore, dico: «L'occhio, che è nuovo».

È compito dell'ocularista ottenere che i tratti facciali del paziente denotino benessere, almeno in certa misura. In trent'anni sono stata in mano a quattro ocularisti, alcuni più abili, altri meno. All'ultimo ho chiesto di potere vedere come elaborava il mio occhio. Mi sono rallegrata quando l'ho visto disegnare l'iride con una normale matita colorata marrone, *ris-ras*, *ris-ras*, lentamente e con attenzione, come lo scolaretto che colora un disegno con buona manualità, facendo la giusta pressione e senza uscire dai margini.

\newpage
<div class="breakpage"></div>

#Per concludere {.hidden}

<p class="aligncenter">**PER CONCLUDERE**</p>

<br/>

<br/>

<p class="linepull"> Ho passato ore a cercare la frase con cui iniziare questo racconto. Materializzarla è stato come fabbricarmi io stessa la mia protesi. Finché non ho messo il punto finale, le parole sono state straordinariamente difficili da modellare. E nonostante abbia messo quel punto, continuo a dialogare con lo scritto.</p>

Avrei potuto, come Elisabeth Bishop in quel poema, ripercorrere la mia vita con ironia e affermare, con allegro stupore, che mi sono abituata a perdere sempre più cose e sempre più velocemente, «perché niente è un disastro». Tuttavia, mi è sembrato più valido, per il compito assunto, il coraggio ambiguo di Olesia Nikolayeva: «Cammino tra quello che ho perso, come l'escursionista sul crinale».

È possibile che in questo testo tu abbia trovato le caratteristiche del diario intimo. Questo ha i suoi rischi e avrà delle conseguenze. Perché, inevitabilmente, sono diventata un personaggio di questo pagine: pur essendo io, non sono io del tutto (volendo o involontariamente). Sono i limiti e i vantaggi dell'autoimitazione. In questo si è andato creando un altro *io*, un po' indomito, visto che è sfuggito ai miei ordini e ha preso forma per conto suo (la stessa cosa è successa a M. e agli altri) e io gliel'ho permesso.

Ho costruito una confessione autobiografica veritiera quanto falsa, perché la linea di demarcazione tra ciò che è successo e ciò che ci inventiamo è molto sottile, non so se si capisce cosa intendo dire: un dipinto (sia esso un ritratto, un paesaggio o una natura morta), pur essendo una copia fedele della realtà, non è la realtà. Anche l'occhio di vetro non è di vetro.

Per concludere, l'occhio di vetro non è altro che una particolarità, un difetto fisico, al quale ho attribuito maggior importanza di quella che ha, dovuto a un interesse letterario. Siamo sinceri.

Crederai parola per parola tutto quello che ti ho raccontato?

<br/>

<p class="linepull"> Dopo la storia con M. sono dimagrita 5 o 6 chili. Adesso, d'accordo con Colette, «accetterei volentieri un'altra mezza dozzina di delusioni amorose, se questo mi aiutasse a perdere un paio di chili».</p>

Ho superato l’inquietudine che mi produceva parcheggiare in un garage.

La prossima estate indosserò un bikini, perché mostrare la pancia è una rivendicazione coerente con la nudità mostrata in questo testo (e in tutti i miei scritti).

Mi sono appena presa un umile impegno, ma non specificherò di cosa si tratta.

Non dimenticherò tutte queste vicende, perché segnano l'inizio di una nuova epoca. Cosa verrà dopo? Forse imparare il silenzio radicale: fare della scrittura un *chemin* *privé* e ammutolirmi.

In questi due mesi e mezzo ho letto molto (le citazioni che appaiono qua e là nel testo mi hanno aiutata ad alzarmi). Devo citare in modo particolare *Pura Passione* di Annie Ernaux*.* Questa storia mi ha insegnato ad accettare che alcuni amori sono investimenti a fondo perduto. Non avrò mai la lucidità della sua autrice, ma mi sento irrimediabilmente legata a lei, perché mi ha protetto quando si è trattato di sviscerare il mio caos. D'altra parte, ho copiato dal romanzo *Estate* di J.M. Coetzee, l'idea di aggiungere delle note alla fine di alcuni capitoli e di rendere esplicite le questioni non ancora risolte.

Quello a cui davvero ambisco è questo: offrire un argomento semplice attraverso frasi precise e paragrafi brevi articolati con logica, con la garanzia dei miei vissuti, e con la spinta della speranza in arrivo. Il modo di spiegare i fatti, il livello di profondità delle mie riflessioni, lo sforzo di dominare la vergogna e lo stile letterario sono totalmente legati al mio modo di essere e alla mia esperienza. Da tutto questo sorge il respiro finale di questo testo.

<div class="alignright"> Vieux Boucau,

9 settembre – 22 novembre 2011

</div>


